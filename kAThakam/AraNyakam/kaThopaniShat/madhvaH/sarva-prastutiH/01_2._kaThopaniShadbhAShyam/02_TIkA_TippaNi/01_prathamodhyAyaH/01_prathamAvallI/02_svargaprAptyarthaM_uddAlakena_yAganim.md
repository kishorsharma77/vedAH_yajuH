+++
title = "०२ स्वर्गप्राप्त्यर्थम् उद्दालकेन यागनिमित्तकं सर्वस्वदानम्"

+++


## ओम् । उशन् ह वै वाजश्रवसः सर्ववेदसं ददौ ..

**स्वर्गप्राप्त्यर्थम् उद्दालकेन यागनिमित्तकं सर्वस्वदानम्**

# **उपनिषत्**

# **ओम् । उशन् ह वै वाजश्रवसः सर्ववेदसं ददौ ।**

# **तस्य ह नचिकेता नाम पुत्र आस ॥ १.१.१ ॥**

# **तं ह कुमारं सन्तं दक्षिणासु नीयमानासु श्रद्धा**ऽऽ**विवेश सोऽमन्यत ॥ १.१.२ ॥**

## **भाष्यम्**

***अग्ग्रौ विष्णुं सदा ध्यायं**स्त्रि**शोऽग्निं नाचिकेतकम् । यश्वयीत स तु प्राप्य स्वर्गं तत्र भयातिगः ।***

***उष्य मन्वन्तरं कालममृतत्वं भजेत्क्रमात् ॥ इति ब्रह्मसारे ॥***

***'**इच्छन् वाजश्रवोनप्ता ददौ सर्वस्वदक्षिणाम् ।***

***उद्दालकः स्वर्गलोकं ददौ गाश्च निरिन्द्रियाः ॥***

### **श्रीव्यासतीर्थः**

न केवलं ब्रह्मविद्या मोक्षैकफला किन्तु पुष्पनिभस्वर्गफलापि भवतीत्याशयवान् श्रोतुः श्रद्धाजननाय ब्रह्मविद्यामाख्यायिकयाह वेदपुरुषः- उशन्नित्यादिकया ॥ उशन् स्वर्गादीच्छन् ॥

व्या.भा- “स्वर्गलोका अमृतत्वं भजन्ते " इति ज्योतिष्टोममात्रान्मोक्षः प्रतीयते सा " तमेवं विद्वान्" इत्यादिश्रुतिविरुद्धा अतस्तत्प्रमाणेन घटयन्नाह- अग्नाविति ॥ " स त्वमग्निम्" इत्यत्र स्वर्ग्याग्निज्ञानमात्रस्य याचितत्वात् प्र ते ब्रवीमि " इत्यादौ तावन्मात्रस्यैव ज्ञापितत्वाच्च कथमेवं व्याख्येत्याशङ्कां ‘“अग्नौ’" इति प्रमाणेन निवृत्तामपि दाढर्याय निवारयन् आदित एव प्रमाणेन व्याचष्टे - इच्छन्निति ॥ ते ईदृश्यो गावो न दातव्याः । सर्वस्वदक्षिणाप्रतिज्ञापि मां दत्वा पूरयितव्येति बालः पुत्रस्तमुवाचेति योजना । तमग्निं तस्मै उवाच । कथम्भूतमग्निम् अनन्तलोकाप्तिमित्यादि योजना ॥ १.१.१ ॥

### **वामनपण्डिताचार्यः**

एवं चेत् “उशन् ह वै" इत्युपक्रमोक्तं सर्ववेदसदानं किमिच्छोरित्याकाङ्क्षायां स्वर्गेच्छोरित्याह- इच्छन्नित्यादिना गतिसारवचनेन ॥ तर्हि तद्भगवज्जिज्ञासां विना कर्मस्वरूपजिज्ञासा किमिह समारब्धेति चेत् कर्मणो मोक्षसाधनत्वाभावज्ञापनार्थमित्यविरोधः । भगवत्प्रश्नादेस्तु तत्र तत्र सविस्तरं करिष्यमाणत्वात् । योऽसौ नाम्ना वाजश्रवा ऋषिस्तस्य नप्ता उद्दालकः वाजश्रवस उक्तः । “उशन्” स्वर्गलोकमिच्छन् । “वश इच्छायाम्” इति धातोः । तस्य उद्दालकस्य पुत्रो नचिकेताः । तं श्रद्धा आविवेश सद्धर्माचरण एव श्रद्धावानभूदित्यर्थः ॥ १.१.१-२ ॥

### **श्रीवादिराजतीर्थः**

**अथ श्रीवादिराजतीर्थविरचितकाठकभाष्यप्रकाशिका**

"उशन् ह वै वाजश्रवसः" इत्यत्र वाजश्रवो नाम कश्चिदृषिः । तस्य नप्ता पौत्रपुत्र उद्दालकाख्यः वाजश्रवस इत्युच्यते । वाजश्रवःशब्दात् सम्बन्धार्थे अण्प्रत्यये कृते सति वृद्धौ च कृतायां पूर्वाकारस्थाने आदिश्यमानवृद्धिरप्याकार एवेति वाजश्रवस इत्येत्र शब्दो निष्पन्न इति ज्ञेयम् ॥ १.१.१ ॥

### **श्रीवेदेशतीर्थः**

अत्र " उशन् ह वै वाजश्रवसः" इत्याख्यायिका विद्याप्रशंसया श्रोतॄणां श्रद्धातिशयजननार्थम् । स्मर्यते हि श्रद्धादीनां तत्त्वज्ञानहेतुत्वं " श्रद्धावान् लभते ज्ञानम्" इति ॥

ननु “स्वर्गे लोके न भयं किञ्च नास्ति" इत्यादिना स्वर्गलोकं प्रशस्य ‘‘स त्वमग्निं स्वर्ग्यमध्येषि मृत्यो'' इत्यत्राग्नेः स्वर्गसाधनत्वमुच्यते तदयुक्तम् । अग्निमात्रस्य स्वर्गसाधनत्वेऽकृताग्निचयनस्यापि स्वर्गप्राप्त्यापत्तेः । नच " योऽग्निं नाचिकेतं चिनुते" इति यजुर्वेदोक्तिबलादत्राप्यनिचयनस्यैव स्वर्ग्यत्वं विवक्षितमिति वाच्यम् । अग्निचयनस्यापि स्वर्गमात्रं प्रति हेतुत्वसम्भवेऽपि ‘“स्वर्गलोका अमृतत्वं भजन्ते " इत्युक्तस्य स्वर्गप्राप्त्यनन्तरं मोक्षं प्रति हेतुत्वस्यानुपपत्तेः । “तमेवं विद्वान्" इत्यादिश्रुतिविरोधादित्यतः प्रमाणेन तद्व्याचष्टे- अग्नाविति ॥ अत एव नाग्निचयनमात्रेण पूर्यत इति भावेन “य एवं विद्वांश्चिनुते नाचिकेतम्" इत्युत्तरत्र " य उ चैनमेवं वेद” इति शाखान्तरेऽप्युक्तमिति भावः । त्रिशश्चयीतेति सम्बन्धः । त्रिनाचिकेत इत्यादिप्रयोगात् त्रिश इत्युक्तम् । तत्र “भयातिगः” इत्यनेन "स्वर्गे लोके न भयं किञ्च नास्ति” इत्यस्य तात्पर्यमुक्तम् । " न तत्र त्वम्" इति स्वर्गलोके मृत्योरभाव उक्तः । स न युक्तः । पुनरावृत्तिसद्भावेन सर्वथा मरणाभावा- योगादित्यत उक्तं “उष्य मन्वन्तरं कालम्" इति । तथा च मन्वन्तरकालपर्यन्तं ‘‘न तत्र त्वम्” इति व्याख्येयमिति भावः । “स्वर्गलोका अमृतत्वं भजन्ते'' इत्यस्यार्थमाह- अमृतत्वमिति ॥ मोक्षमित्यर्थः । ब्रह्मणा सहैव मोक्षप्राप्तेः स्वर्गप्रात्यनन्तरमेव तदभावात्क्रमादित्युक्तम् । एतेन " स्वर्गलोका अमृतत्वममरणतां देवत्वं भजन्ते" इत्येतदपव्याख्यानमित्युक्तं भवति । प्राप्तस्वर्गलोकानां सर्वथा मरणाभावस्य बाधात् । मन्वन्तरादि- कालमात्रवासित्वं चेत् ‘“ न तत्र त्वम्" इत्यनेनैव गतार्थत्वात् । अमरणतां देवत्वं भजन्त इत्यर्थम् इति चेन्न । तस्य योग्यतामात्रसाध्यत्वेन कर्मिमात्रस्य

तदभावात् । मोक्षोऽपि योग्यमात्रसाध्य एवेति चेत्, सत्यम् । “अग्नौ विष्णुं सदा ध्यायन्” इति समाख्याबलान्मोक्षयोग्यपरत्वस्य कल्पनात् । नच तथा त्वत्पक्षे किञ्चिज्ज्ञापकमस्तीति ॥

ननु ‘“उशन्ह वै वाजश्रवसः" इत्यादि प्रथमत एवाव्याख्याय मध्यमवाक्यं किमर्थमादौ व्याख्यायते । नच स्पष्टत्वात्तदुपेक्ष्येदं वाक्यं व्याकृतमिति वाच्यम् । उत्तरत्रादितोऽपि व्याख्यानात् । उच्यते । सङ्करेण हि स्वभाष्ये “अथ काठकोपनिषद्बल्लीनां सुखार्थप्रतिबोधनार्थमल्पग्रन्था वृत्तिरारभ्यते" इति प्रतिज्ञायोपनिषच्छब्दार्थविचारः कृतः । उपनिषदिति उपनिपूर्वस्य सदेर्विशरणगत्यवसादनार्थकस्य क्विप्प्रत्ययान्तस्य रूपम् । उपनिषदिति व्याचिख्यासितग्रन्थप्रतिपादितवेद्यवस्तुविषया विद्योच्यते । कस्माद् ये मुमुक्षवोऽपि दृष्टानुश्राविकविषयवितृष्णाः सन्त उपनिषच्छब्देन वाच्यां वक्ष्यमाणलक्षणां विद्यामुपगम्य तन्निष्ठतया निश्चयेन शीलयन्ति तेषामविद्यादेः संसारबीजस्य विशरणाद् विनाशाद् ब्रह्मविद्योपनिषदित्युच्यते । तथाच वक्ष्यते "निचाय्य तं मृत्युमुखात्प्रमुच्यते " इति । पूर्वोक्तविशेषणान्मुमुक्षून् एतद् ब्रह्म गमयतीति गमयितृत्वेन योगेन वा ब्रह्मविद्योपनिषदित्युच्यते । तथा च वक्ष्यति । ‘“ब्रह्म प्राप्तो विरजोऽभूद्विमृत्युः " इति । लोकादिर्ब्रह्मजो योऽग्निस्तद्विषयाया विद्याया द्वितीयेन वरेण प्रार्थ्यमानायाः स्वर्गलोक- फलप्राप्तिहेतुत्वेन गर्भवासजन्मजराद्युपद्रवसम्बन्धस्य लोकान्तरे पौनःपुन्येन प्रवृत्तस्यावसादयितृत्वेन शैथिल्यापादनेन योगेन साऽपि विद्योपनिषदित्युच्यते । तथाच वक्ष्यति ‘“स्वर्गलोका अमृतत्वं भजन्ते" इत्यादि" इति ॥

तदेतद्दूषयितुं ‘“स्वर्गलोका अमृतत्वं भजन्ते " इति वाक्यतात्पर्यमादा- वेवोक्तम् । तथा हि । यदुक्तं लोकादिर्ब्रह्मजो योऽग्निः” इत्यादि तदयुक्तम् । स्मृतिसमाख्यया द्वितीयवरेण प्रार्थ्यमानाया अपि विद्याया अग्निस्थविष्णु- विषयतया तस्या अपि मोक्षहेतुत्वेन स्वर्गमात्र हेतुत्वाभावात् । किञ्चोपनिषदिति ग्रन्थप्रतिपादितवेद्यवस्तुविषया विद्यच्यत इत्यसत् । विद्यायामुपनिषच्छब्द- प्रयोगादर्शनात् । सर्वासु शाखासु “आरणकमावर्तयेदारणकमावर्तये- दुपनिषदमावर्तयेदुपनिषदमावर्तयेत्" इत्यादिश्रुतौ उपनिषदमधीमहे अध्यापयाम इति लौकिकव्यवहारे उपनिषच्छब्दस्य ग्रन्थ एव प्रयोगाच्च । नच संसारहेत्व- विद्यादिविशरणादेर्धात्वर्थस्य ग्रन्थमात्रेऽसम्भवाद् विद्यायाञ्च सम्भवाद् विद्यायामेवोपनिषच्छब्दो मुख्यः ग्रन्थस्य तु तादर्थ्येन तच्छब्द इति वाच्यम् । ग्रन्थस्यापि ज्ञानद्वारा बिद्यानिवृत्त्यादिहेतुत्वसद्भावात् । नहि यत्र प्रयोगो वर्तते तत्र शब्दोऽमुख्यः । यत्र तु स नास्ति तत्र मुख्य इति दृष्टचरमिति ॥

### **श्रीवेदेशतीर्थः**

एवं परकीयादिभाष्यनिरासाय "स्वर्गलोका अमृतत्वं भजन्ते ' इति वाक्यमादौ व्याख्यायेदानीम् अप्रतिपत्तिविप्रतिपत्तिनिरासायादित एव व्याचक्षाणस्तावत् ‘“उशन् ह वा '' इति प्रथमवाक्यं प्रमाणेनैव व्याचष्टे- इच्छन्निति ॥ उशन्नित्यस्यार्थ इच्छन्निति । " वश इच्छायाम्” इति धातोः । वकारस्योकारः । ‘“उश इच्छायाम्" इत्येव वा धातुः । उक्तञ्च ‘“उश इच्छा प्रकीर्तिता" इति । वश कान्तौ कान्तिरिच्छेति वा । स्वर्गलोकमिच्छन्नित्यन्वयः । स्वर्गलोकमिति श्रुतौ शेषोक्तिः । “वाजश्रवोनप्ता" इत्यनेन वाजश्रवा इति कश्चिदृषिस्तस्यापत्यं वाजश्रवस इति व्याख्यानमसदित्युक्तं भवति । सर्ववेदसमित्यस्यार्थः सर्वस्वदक्षिणामिति । उद्दालको नामतः । कथं तह्यद्दालकिरित्युत्तरत्र प्रयोगः । उद्दालक एबौद्दालकिरिति व्याख्यानात् । यद्वा एतत्पितुरपि उद्दालक इति नाम । अतो नानुपपत्तिः । सर्ववेदसं ददावित्येतदनन्तरमध्याहार्यमाह - ददाविति ॥ निरिन्द्रिया इति वक्ष्यमाण- विशेषणोपलक्षणम् । अन्यथा दक्षिणासु नीयमानासु कुमारस्य श्रद्धाप्रवेशे कारणाभावप्रसङ्गः । ‘‘पीतोदकाः" इत्याद्यनुवादासम्भवश्चेति भावः ॥ १.१.१ ॥

### **श्रीवेदेशतीर्थखण्डार्थः**

ततश्च " उशन् ह वा" इत्यादेरेवमक्षरयोजना । उशन् स्वर्गलोकमिच्छन् । वाजश्रवसः नप्ता वाजश्रवो नप्ता । सर्ववेदसं सर्वस्वदक्षिणां ददौ । ह वा इति निपातौ वृत्तार्थस्मारणार्थौ । निरिन्द्रिया गाश्च ददाविति शेषः । तस्य ऋषेर्नचिकेता नाम पुत्र आस ह किल ॥ १.१.१ ॥

तं सन्तं कुमारं तासु गोषु दक्षिणासु नीयमानासु दक्षिणात्वेन दीयमानासु सतीषु । श्रद्धा पितुर्हितकामप्रयुक्तास्तिक्यबुद्धिराविवेश । हेत्याश्वर्ये । कुमारस्यापि श्रद्धा जातेति । स आविष्टश्रद्धो नचिकेता एवममन्यत ॥ १.१.२ ॥

### **श्रीवरदतीर्थः**

वरद- नन्वत्र ‘‘स त्वमग्निं स्वर्गमध्येषि मृत्यो" इत्यारभ्य “स्वर्गलोका अमृतत्वं भजन्ते" इत्यादिवाक्येन यत्कर्ममात्रस्यैव मोक्षसाधनत्वं निगद्यते तन्न युज्यते । ‘“नान्यः पन्थाः" इत्यादिविरोधादित्यतस्तत्परम्परयैव नत्वव्यवधानेन कर्मणैव मोक्षसाधनत्वमुच्यते । अतो न विरोध इति भावेनाह- अग्नाविति ॥

नाचिकेताग्निज्ञानेन मोक्षो भवतीत्यत्र नाचिकेताग्निस्थित विष्णुज्ञानेन मोक्षो विवक्षित इति व्याख्या न युज्यते स्वर्ग्याग्निमात्रस्यैव नाचिकेतसा पृष्टत्वेन विष्णोरत्र प्रवेशासम्भवादित्यतस्तेनाप्यग्निस्थितो हरिरेव पृष्ट इत्यत्र प्रमाणं वक्तुमादित एवोपनिषद्वाक्यं प्रमाणवचनेन व्याचष्टे - इच्छन्निति ॥ १.१.१ ॥

### **श्रीवरदतीर्थखण्डार्थः**

वरद. खं- अथादित एवारभ्य क्वचिद्भाष्यावगतोऽर्थः सम्प्रधार्य कथ्यते । तथाहि परमेश्वरापरिज्ञानेन विविधसांसारिकदुःखोपप्लुतानामधिकारिजनानां तत्स्वरूपोपदेशेन तद्दुःखोपशान्त्यर्थं प्रवृत्तेयं काठकोपनिषत् तत्स्वरूपज्ञानेऽपि विषयाभिलाषरहितस्यैव अधिकारो न विषयकामनायुक्तस्येति ज्ञापयितु- मादावाख्यायिकामाह- उशन्ह वै वाजश्रवस इत्यादि ॥ उशन् स्वर्गलोकमिच्छन् । वाजश्रवसोऽन्वये जात ऋषिः सर्ववेदसं सर्वस्वदक्षिणां दत्तवान् । पीतोदका इत्यस्यायमर्थः । याभिर्गोभिरुदकं पीतमेव नत्वितः परं पातव्यमुदकमस्ति स्वजीवने यावदुदकं पातव्यं तस्य सर्वस्यापि पीतत्वात् । एवं जग्धतॄणा इत्यादावपि द्रष्टव्यम् । य एवम्भूतास्ता गा ददत्पुरुषः स एताननन्दा नन्दः सुखं तद्रहितत्वादनन्दा नाम लोकास्तान्प्राप्नोतीति ॥१.१.१ ॥

### **श्रीराघवेन्द्रतीर्थखण्डार्थः**

**अथ श्री राघवेन्द्रयतिविरचितकाठकोपनिषत्खण्डार्थः**

समस्तगुणपूर्णाय दोषदूराय विष्णवे ।

नमः श्रीप्राणनाथाय वामनायेष्टदायिने ॥

अस्याः काठकोपनिषदो यमनचिकेतस्संवादरूपत्वाद् यमदेवोऽस्या ऋषिः । वाक्येतरेषु पीतोदका इत्यादिषु छन्दोबद्धेष्वक्षरगणनयाऽनुष्टुबादिश्छन्दः । देवता तु वामनाख्यो हरिर्ध्ययः ।

“अनन्तलोकाप्तिम्” इत्यादिना ब्रह्मविद्यां वक्तुं श्रोतुः श्रद्धाजननायाऽ- ख्यायिकामाह वेदपुरुषः- उशन्नित्यादिना ॥ वाजश्रवसो नष्टरूपगोत्रापत्यं वाजश्रवसः, तस्यापत्यमित्यण्प्रत्ययः, स उद्दालकनामा । उशन् बश कान्तौ, "ग्रहिज्यावयि...” (सि. कौ. २४१२ ) इत्यादिना सम्प्रसारणम्, शत्रन्तम् । स्वर्गलोकमिच्छन्नित्यर्थः । सर्ववेदसं सर्वस्वम्, ददौ ब्राह्मणेभ्यो दत्तवान् । ह त्रै प्रसिद्धमेतत् । तस्य ह प्रसिद्धस्य वाजश्रवसस्य नचिकेता नचिकेतोनामकः पुत्र आस बभूव । नाम प्रसिद्धम् । “अस्तेर्भूः” (सि. कौ. २४७०) इत्येष विधिश्छान्दसत्वान्न भवति । तिङन्तप्रतिरूपकमव्ययं वा । तं कुमारं सन्तं बाल्ये वयसि स्थितं श्रद्धा आस्तिक्यबुद्धिर् आविवेश प्रविवेश । श्रद्धावान् बभूवेत्यर्थः । कदेत्यत उक्तं- दक्षिणास्विति ॥ पित्रा ब्राह्मणेभ्यो दक्षिणा सु दीयमानास्वित्यर्थः नानाविधजरठनिर्वीर्यगवाद्यनुपयुक्तवस्तुदानसमये अनुपयुक्तगवादिकमस्वर्ग्यं किमर्थं ददाति पिता ? न देयमिति वदामीति पुत्रस्य बुद्धिरासीदिति भावः ॥ १.१.२ ॥

