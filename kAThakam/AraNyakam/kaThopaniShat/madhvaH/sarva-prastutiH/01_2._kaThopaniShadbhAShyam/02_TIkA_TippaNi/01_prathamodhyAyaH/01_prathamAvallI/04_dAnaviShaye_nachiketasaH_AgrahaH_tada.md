+++
title = "०४ दानविषये नचिकेतस आग्रहस् तदसहमानेन पित्रा शापः"

+++


## स होवाच पितरं तात कस्मै मां दास्यसीति द्वितीयं तृतीयम्

**दानविषये नचिकेतस आग्रहस् तदसहमानेन पित्रा शापः**

# **उपनिषत्**

# **स होवाच पितरं **'**तात कस्मै मां दास्यसीति द्वितीयं तृतीयम् । तं होवाच मृत्यवे त्वा ददानीति ॥ १.१.४ ॥**

## **भाष्यम्**

***मां दत्त्वाऽपि न ते गावो दातव्या ईदृशा इति । ***

***उवाच पुत्रस्तं बालस्तं शशाप पिता स्वयम् ॥ १.१.४ ॥***

### **वामनपण्डिताचार्यः**

निष्फलनिरिन्द्रियगोदानान् निरानन्दलोकान् गच्छतीति श्रद्दधदपि ददतं पितरमुवाच - मां दत्वाऽपीति ॥ " तत कस्मै मां दास्यसि’” इति एतावद् वचनं द्वितीयं तृतीयं चोवाच । अथ कुपितस्तत्पिता मृत्यवे त्वा ददानीति वदन् तं पुत्रं शशाप ॥ १.१.३-४ ॥

### **श्रीवेदेशतीर्थः**

ननु सर्वस्वदक्षिणादानावसरे स्वस्य देयकोटौ प्रवेशाभावात् "तात कस्मै मां दास्यसि " इति वचने किंनिमित्तमित्यतस्तदभिप्रायमाह- मामिति ॥ ते त्वा ईदृशा ईदृश्यः गावो न दातव्याः । नचैवं गोदानप्रतिज्ञाभङ्गः । मां दत्वापि तस्याः पूरणीयत्वादित्यर्थः । स होवाच पितरमित्यस्यार्थः- उवाचेति ॥ " तं होवाच मृत्यवे त्वा ददानि " इति । वाक्यस्य यथाश्रुतमात्रार्थप्रतीतिनिरासायाभिप्रेतमर्थमाह- तमिति ॥ त्वं म्रियस्व । मृत्वा मृत्योर्गृहान् गच्छ । तदापि प्रवसन्तं मृत्युं प्रतिगन्तासि । तस्य गृहे तिस्रो रात्रीरनश्नन्नेव वसंतादित्यादि शशापेत्यर्थः । तथाचोक्तं यजुर्वेदकाठके “स होवाच । तात कस्मै मां दास्यसीति । द्वितीयं तृतीयम् । तं ह परीत उवाच मृत्यवे त्वा ददानीति । परेहि मृत्योर्गृहान् मृत्यवे त्वादामिति । तं वै प्रवसन्तं गन्तासीति होवाच । तस्य स्म तिम्रो रात्रीरनश्नन् गृहे प्रवसतात् । स यदि त्वा पृच्छेत्कुमार कति रात्रीरवात्सीरिति तिस्र इति प्रतिब्रूतात् । किं प्रथमां रात्रिमाश्ना इति प्रजाम् इति । किं द्वितीयामिति पशूंस्त इति । किं तृतीयामिति साधुकृत्यां त इति " (तै. ब्रा. ३.११.८) इति । एवञ्चात्र श्रुतौ मृत्यवे त्वा ददानीति उपलक्षणम् । अत एव शाखान्तरोक्तस्यापि सङ्ग्रहाभिप्रायेणैव तं शशापेति सामान्येनोक्तम् ॥ १.१.४ ॥

### **श्रीवरदतीर्थखण्डार्थः**

यत एतादृशगोदानकर्तुरेवमनर्थः, अयञ्च तादृशीरेव गाः प्रयच्छति । अतोऽस्यानर्थो भविष्यति । पुत्रेण च सता मया स परिहर्तव्य इति मन्यमानः स कुमारो मां दत्वापि ते न गावो दातव्या ईदृश्य इति भावेन पितरमुवाच । किमिति ? हे तात मां कस्मै दास्यसीति । एवमुक्ते बालकत्वाद् यत्किञ्चिद्वदतीति मन्यमानेन पित्रोपेक्ष्यमाणः स द्वितीयं तृतीयं द्विवारं त्रिवारमप्येवमेवोवाच । नायं बालकस्वभाव इति मत्वा क्रुद्धः सन् तं कुमारं प्रत्युवाच । किमिति ? । त्वा त्वां मृत्यवे यमाय दास्यामीति । त्वं म्रियस्वेति शशाप । उपलक्षणमेतत् । मृत्वा मृत्योर्गृहान् गच्छ । तदापि प्रवसन्तं मृत्युं प्रति गन्तासि । तस्य गृहे तिस्रो रात्रीरनश्नन्नेव बसतात् । स देशान्तरादागतो यमो यदि त्वा पृच्छेत् । कुमार कति रात्रीरवात्सीरिति तदा तिस्र इति प्रतिब्रूतात् । किं प्रथमरात्रावाश्ना इति यदि पृच्छेत्तदा ते प्रजामिति प्रतिब्रूतात् । किं द्वितीयरात्रावाइना इति पृच्छेत्तदा पशूंस्त इति प्रतिब्रूतात् । किं

तृतीयरात्रावाश्ना इति पृच्छेत्साधुकृत्यां त इति प्रतिब्रूतादिति शशापेति ग्राह्यम् । एतादृशं पुत्रं प्रत्यपि साक्षात्पिताप्येवमुक्तवानिति आश्चर्यद्योतनाय हेत्युक्तम् ॥ १.१.४ ॥

### **श्रीराघवेन्द्रतीर्थखण्डार्थः**

उक्तिप्रकारमेवाऽह - तातेति ॥ एवं श्रद्धाविष्टः स पुत्रः पितरमुवाच । ह किलेत्यर्थः । तात मां कस्मै दास्यसीति । मां दत्त्वाऽपि सर्वस्वदक्षिणाप्रतिज्ञा पूरयितव्या, नैतादृशीर्मा देहीति तद्वचनाभिप्रायो ज्ञेयः - द्वितीयं तृतीयमिति । एवं प्रकारेण द्वितीयवारं तृतीयवारं चोवाचेत्यर्थः । मां कस्मै दास्यसीति पुत्रेण त्रिवारमुक्ते सति कुपितः पिता तं पुत्रमुवाच । हेत्याश्चर्ये । त्वा त्वां मृत्यवे यमाय ददानीत्युवाच म्रियस्वेति शशापेत्यर्थः ॥ ॥१.१.४ ॥

