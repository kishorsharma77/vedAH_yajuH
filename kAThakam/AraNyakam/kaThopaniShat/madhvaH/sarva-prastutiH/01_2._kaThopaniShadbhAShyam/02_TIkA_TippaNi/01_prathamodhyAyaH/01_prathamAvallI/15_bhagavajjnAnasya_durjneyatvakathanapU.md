+++
title = "१५ भगवज्ज्ञानस्य दुर्ज्ञेयत्वकथनपूर्वकं यमेन नचिकेतसः प्रलोभनम्"

+++


## देवैरत्रापि विचिकित्सितं पुरा न हि सुझेयोऽणुरेष धर्मः

**भगवज्ज्ञानस्य दुर्ज्ञेयत्वकथनपूर्वकं यमेन नचिकेतसः प्रलोभनम्**

# **उपनिषत्**

# **देवैरत्रापि विचिकित्सितं पुरा न हि सुझेयोऽणुरेष धर्मः । **

# **अन्यं वरं नचिकेतो वृणीष्व मा मोपरोत्सीरति मा सृजैवम् ॥ *॥ १.१.२१ ॥***

## **भाष्यम्**

***धारकत्वाद्धर्मो भगवान् ॥ १.१.२१ ॥***

### **वामनपण्डिताचार्यः**

अथ यमस्तं प्रत्याह- देवैरत्रापीति ॥ अत्र त्वद्विचारणविषये पुरा देवैरपि विचारितम् । नहि भगवतः स्वरूपं तैरपि सुज्ञेयमभूत् । यतः सर्वधारकत्वाद् धर्मनामको भगवान् अणुर् अतिसूक्ष्मः । तस्मादिमं विना अन्यं वरं वृणीष्व । ‘“मा मोपरोत्सीः" इत्यत्र प्रथमो माशब्दो निषेधवाचकः । अन्यस्तु मामिति द्वितीयैकवचनस्याऽदेशरूपम् । नहि विपर्ययेण । आदेशस्वरूपस्य “अनुदात्तं सर्वमपादादौ ” (सि. कौ. ४०३ ) इति पादादौ प्रयोगनिषेधात् । इममेव वरं वृण इत्युक्त्वा मां प्रत्युपरोधं मा कृथा इत्यर्थः । अत एनं वरं मामुद्दिश्य त्वं देहीति शब्दयोजना । अथवा सृज विसृजेत्यर्थः । एनमननुरोधाख्यम् ॥ १.१.२१ ॥

### **श्रीवेदेशतीर्थः**

ननु " एतद्विद्यामनुशिष्टस्त्वयाहम्" इति नचिकेतसा जीवगतभगवत्स्वरूपे पृष्टे ‘“नहि सुज्ञेयोऽणुरेष धर्मः” इति यमेन धर्मस्याणुत्वेन सुज्ञेयत्वाभावकथनम् असङ्गतम् । नहि धर्मस्वरूपं नचिकेतसा पृष्टमित्यतो धर्मशब्दं व्याचष्टे- धारकत्वादिति । सर्वं जगद्धत्त इति धर्मः । “पृथिवी धर्ममूर्धनि ' ( गी. भा. ९.२) इतिप्रयोगान्मोक्षधर्मे, “धर्मो वा इदमग्र आसीत् ' (गी. भा. ९.२) इत्यादिश्रुतेश्वेति भावः ॥ १.१.२१ ॥

### **श्रीवेदेशतीर्थखण्डार्थः**

एवमुक्तो यमो मुक्तामुक्तजीवनियामकभगवज्ज्ञानमेव मोक्षसाधनं तच्चातिगोप्यम् अतः श्रोतुर्बुद्धिदाढर्याभावे न वक्तव्यमिति भावेन तद्बुद्धिपरीक्षणाय तस्य दुर्ज्ञेयत्वमाह- देवैरिति ॥ हे नचिकेतः पुरा पूर्वम्, अत्र मुक्तामुक्त- जीवनियामकभगवद्विषये, देवैरपि विचिकित्सितम् । कुतः हि यस्मादेष धर्मः धारकत्वाद्धर्मनामा भगवान् सुज्ञेयो न । कुतः यतोऽणुः सूक्ष्मस् तस्मादन्यं वरं वृणीष्व । मा मां मोपरोत्सीरिदमेव वक्तव्यमित्युपरोधं माकार्षीर् मा मां प्रति एनं वरम् अतिसृज विमुश्चेत्यर्थः ॥ १.१.२१ ॥

### **श्रीवरदतीर्थः**

वरद- “नहि सुज्ञेयोऽणुरेष धर्मः" इत्यत्र धर्मशब्दस्य विवक्षितार्थमाह- धारकत्वादिति ॥ १.१.२१ ॥

### **श्रीराघवेन्द्रतीर्थखण्डार्थः**

एवं नचिकेतसा प्रार्थितो यमः, " अणोरणीयान्" इत्यादिना द्वितीयाध्याये मुक्तजीवनियामकस्वरूपम्, "यथा मरणं प्राप्य" इत्यादिना पञ्चमे मृतजीवनियामकं च वक्ष्यन् तृतीयप्रश्नविषयप्रेतस्थेश्वरस्वरूपस्याति- दुर्ज्ञेयत्वादिमाहात्म्यमाह देवैरिति । यद्यपि प्र ते ब्रवीमीत्यादिनोक्त- द्वितीयवरोक्तिरपि इष्टकाचिताग्निस्थभगवद्विषयैव, • अथापि तज्ज्ञानेन मुक्तौ सुखातिशयो न तु मुक्तिः । सा तु प्रेतप्रेरकतद्गुणादिमाहात्म्यज्ञानादेवेति अस्य दुर्ज्ञेयत्वोक्तिः । देवैरप्यत्र त्वत्कृत प्रश्नविषये पुरा पूर्वं विचिकित्सितं सन्दिग्धमासीत्, तेऽपि सन्देहवन्तोऽभवन् । कुतः ? न हि सुज्ञेयः, हि यतः सुखेन ज्ञेयो न भवति । तत्किमित्यत आह- अणुरेष धर्म इति । अणुः सूक्ष्मो ऽव्यक्तस्वभावः, धारकत्वाद्धर्मो भगवान्, “धृ धारणे” मप्रत्ययः, अतः कारणात्, हे नचिकेतः, अन्यं वरं प्रेतनियामकोपदेशवरादन्यं वरं वृणीष्व । मा मामू, मोपरोत्सीः, उपरोधम् एतत्प्रश्नविषयं ब्रूहीति निर्बन्धं न कुर्विति यम उवाचेत्यर्थः । एवं यमेनोक्तो नचिकेता वक्ति- माऽतिसृजैवमिति । एवमुक्तप्रकारेण माऽतिसृज अतिसर्जनं परित्यागं मा कार्षीः ॥ १.१.२१ ॥

------------------------------------------------------------------------

देवैरत्रापि विचिकित्सितं किल त्वं च मृत्यो यन्न सुज्ञेयमात्थ

# **उपनिषत्**

# **देवैरत्रापि विचिकित्सितं किल त्वं च मृत्यो यन्न सुज्ञेयमात्थ । **

# **वक्ता चास्य त्वादृगन्यो न लभ्यो नान्यो वरस्तुल्य एतस्य कश्चित् ॥ ॥१.१.२२॥**

### **वामनपण्डिताचार्यः**

नचिकेताः ‘“देवैः..." इत्यादिना यमेनोक्तमेवानूद्य देवैरपि विचिकित्सितत्वादिना सर्वतो वैशिष्ट्यं दुर्लभत्वं च प्रतिपाद्य “नान्यो वरस्तुल्य एतस्य कश्चित्" इत्याह ॥ १.१.२२ ॥

### **श्रीवेदेशतीर्थखण्डार्थः**

एवमुक्तो नचिकेता आह- देवैरिति ॥ हे मृत्यो त्वमेव यद् यस्माद् देवैरपि अत्र विचिकित्सितम्, किलेति पुरावृत्तद्योतनार्थः । अत एव भगवत्स्वरूपं सुज्ञेयं न भवतीत्यात्थ । तस्मात्स एव वरो मयार्थितो नान्यः । कुत इत्यत एतत्सदृशस्याभावादित्याह - नान्य इति । अयमेव वरोऽन्यस्मा- त्सम्पाद्यतामित्यत आह- वक्ता चेति ॥ १.१.२२ ॥

### **श्रीराघवेन्द्रतीर्थखण्डार्थः**

कुतः ? हे मृत्यो त्वं च त्वमपि यद् यस्माद्देवैरप्यत्र विचिकित्सितं सुज्ञेयं च नेति आत्थ वदसि । वक्ता च त्वादृगन्यो ऽस्य मत्प्रश्नविषयस्य न लभ्यः । एतस्य कश्चित् तुल्यो वरोऽन्यो नास्ति । तस्मादेतदेव ब्रूहीत्यर्थः ॥

