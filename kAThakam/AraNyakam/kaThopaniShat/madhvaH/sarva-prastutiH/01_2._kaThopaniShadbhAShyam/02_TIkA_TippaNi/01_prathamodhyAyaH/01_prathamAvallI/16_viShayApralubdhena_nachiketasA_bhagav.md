+++
title = "१६ विषयाप्रलुब्धेन नचिकेतसा भगवज्ज्ञानस्यैव प्रार्थनम्"

+++


## श्वोऽभावा मर्त्यस्य यदन्तकैतत् सर्वेन्द्रियाणां जरयन्ति तेजः

**विषयाप्रलुब्धेन नचिकेतसा भगवज्ज्ञानस्यैव प्रार्थनम्**

# **उपनिषत्**

# **श्वो**ऽ**भावा मर्त्यस्य यदन्तकैतत् सर्वेन्द्रियाणां जरयन्ति तेजः । **

# **अपि सर्वं जीवितमल्पमेव तवैव वाहास्तव नृत्तगीतम् ॥१.१.२६॥**

### **श्रीव्यासतीर्थः**

एवं प्रलोभितो नचिकेताः शतायुष इत्यादेरुत्तरमाह - श्व इति ॥ अन्तक मर्त्यस्य यदेतद् य एते पुत्रादयस् ते श्वोऽभावाः श्वोऽसन्तः । स्वरक्षणप्रयासेन सर्वेन्द्रियाणां तेजश्च जरयन्ति । स्वयञ्च जीवेत्यस्योत्तरमाह- अपीति ॥ सर्वमपीत्यपिशब्दसम्बन्ध इमा रामा इत्यस्योत्तरमाह - तबैवेति १. " श्वोभावाः" इति वामनपण्डिताचार्यपाठः ।

### **वामनपण्डिताचार्यः**

एवं बोधितोऽपि नचिकेता निश्चलचेताः स्वाभिप्रायमचिन्तयन् तमाह श्वोभावा इत्यादि । य एते भगवताभिहिताः कामभोगवरास् ते सर्वे सर्वथा मृतिशीलस्याद्यतनं मरणादिक्लेशं कथञ्चित् श्वो भावयन्ति । न पुनरनन्तकालाय परिहरन्ति । अतः श्वोभावा इति यत् तस्मात् तेऽद्यप्रभृति तत्तदिन्द्रियाणां तेजः क्रमेण सर्वं जरयन्ति । अथैते स्वयमपि श्वः प्रणाशादभाव एव भवन्ति । अथो यत् पुनश्चिरजीवितं मर्त्यस्योक्तं तदपि सावधिकत्वा- दनन्तकालविवक्षयात्यल्पमेव भवति । अतोऽश्वादयोऽर्था अमर्त्यस्य तवैव तिष्ठन्तु ॥ १.१.२६ ॥

### **श्रीवेदेशतीर्थखण्डार्थः**

एवं प्रलोभितो नचिकेताः शतायुष इत्यादेरुत्तरमाह - श्वोऽभावा इति ॥ हे अन्तक मर्त्यस्य मरणशीलस्य पुरुषस्य यदेतद् य एते पुत्रपौत्रपश्वादयस्ते श्वोऽभावाः श्वोऽपि न विद्यते भावः सत्ता येषां ते श्वोऽभावाः क्षिप्रविनाशा इति यावत् । न केवलमेतावत् । किन्तु स्वसद्भावदशायाञ्च सर्वेन्द्रियाणां तेजः सामर्थ्यं स्ववृद्धिक्षयचिन्तया जरयन्ति च । तस्मान्न ते मया प्रार्थ्याः । स्वयञ्च जीव शरदो यावदिच्छसि इत्यस्योत्तरमाह- अपि सर्वमिति ॥ सर्वमपि जीवितं ब्रह्मकल्पपर्यन्तं जीवनमप्यल्पमेव । तस्यापि पर्यवसानात् । निरवधिकजीवनस्य मोक्षादन्यत्र अभावात् । तस्मात्तदपि न प्रार्थये । “इमा रामाः सरथाः सतूर्याः” इत्यादेरुत्तरमाह- तवैवेति ॥ वाहा रथास्तवैव तिष्ठन्तु ॥ १.१.२६ ॥

### **श्रीवरदतीर्थखण्डार्थः**

भो अन्तक यम एतत् ते पदार्था त्वया दित्सिताः श्वोऽभावा यतः श्वो ऽभावः नाशो येषाम् अनित्या इति यावत् । अत एते विषया नोपादेयाः । अपि वस्त्वसद्भावदशायां च सर्वेन्द्रियाणां तेजः सामर्थ्यं - स्ववृद्ध्यक्षमार्थचिन्तया जरयन्ति । जीवितञ्च त्वया दत्तं सर्वमप्यल्पमेव । निरवधिकजीवितस्य मोक्षादन्यत्रासम्भवात् ॥ १.१.२६ ॥

### **श्रीराघवेन्द्रतीर्थखण्डार्थः**

एवं प्रलोभितो नचिकेताः शतायुष इत्यादेरुत्तरमाह - श्व इत्यादिना ॥ हे अन्तक मृत्यो, मर्त्यस्य मनुष्यस्य यदेतद् य एते पुत्रादयः, व्यत्ययात्, तत् ते श्वः परेद्युर् अभावा भवन्तीति भावा न भावा अभावा असन्तो ऽस्थिरा इति यावत्, तद्रक्षणार्थायासेन सर्वेन्द्रियाणां तेजो वीर्यं जरयन्ति अपगमयन्ति च । अतः किं पुत्रपौत्रादिभिरिति भावः । यदपि स्वयं च जीवेत्याद्युक्तं तस्योत्तरमाह - अपीति ॥ सर्वमपि जीवितमल्पमेव उत्तरावध्युपेतमेव । न हि मुक्ताविव उत्तरावधिशून्यमायुरस्तीति भावः । इमा रामा इत्यस्योत्तरम् - तवैवेति । वाहा रथादिवाहनानि तवैव सन्तु । नृत्तगीतम्, द्वन्द्वैकवद्भावः, रामाभिः क्रियमाणं तवास्तु ॥ १.१.२६ ॥

------------------------------------------------------------------------

न वित्तेन तर्पणीयो मनुष्यो लप्स्यामहे वित्तमद्राक्ष्म चेत् त्वाम्

# **उपनिषत्**

# **न वित्तेन तर्पणीयो मनुष्यो लप्स्यामहे वित्तमद्राक्ष्म चेत् त्वाम् । **

# **जीविष्यामो यावदीशिष्यसि त्वं वरस्तु मे वरणीयः स एव ॥ ॥ १.१.२७ ॥**

### **श्रीव्यासतीर्थः**

" वृणीष्व वित्तम्" इत्यस्योत्तरमाह - न वित्तेनेति ॥ देवे दृष्टे पृथग्वित्तायुःप्रार्थनं न कार्यमेव, तयोरनुषङ्गसिद्धत्वादित्याह - लप्स्यामह इति ॥ आयुषः स्वयम् ईश्वरत्वाच्च न तत्पृथग्वरणीयमित्याह - जीविष्याम इति ॥ ॥१.१.२७ ॥

### **वामनपण्डिताचार्यः**

न च मरणादिक्लेशमनुभवन् मनुष्यस् तत्परिहारं विना वित्तेन तर्पणीयः । अथापि वयं यावद्गम्यं वित्तं तु विनाऽपि वरं त्वद्दृष्ट्यैव लप्स्यामहे । यावत् त्वमीशिष्यसि तावज् जीविष्यामः । मम वरणीयो वरस्तु सर्वजीवसंस्थः स भगवानेव । सम्पूर्णफलत्वात् ॥ १.१.२७ ॥

### **श्रीवेदेशतीर्थखण्डार्थः**

"वृणीष्व वित्तम्" इत्यस्योत्तरमाह- न वित्तेनेति ॥ महावित्तलाभेऽपि मनुष्यस्य तृप्त्यदर्शनादित्यर्थः । किञ्च त्वद्विधेभ्यो वित्तादिप्रार्थनञ्च न कार्यम् । तस्य नान्तरीयकतया सिद्धत्वादित्याह- लप्स्यामह इति ॥ चेद् यदि त्वामद्राक्ष्म तर्हि वित्तं लप्स्यामहे प्राप्स्यामह एव । त्वद्दर्शनमात्रेण वित्तलाभो भविष्यतीति न पृथक्प्रार्थनीयमिति भावः । जीवनमपि न पृथक्प्रार्थनीयम् । तस्य त्वदधीनत्वादित्याह - जीविष्याम इति ॥ त्वं यावदीशिष्यसि रक्षयिष्यसि तावज्जीविष्यामोतो नायं वरो वरणीयः । किन्तु मे मया वरणीयस्तु वरः स एव यः प्राक् प्रार्थित इत्यर्थः ॥१.१.२७॥

वरद. खं- इतोऽपि न वित्तदानेन तोषणीयो मनुष्य इत्याह- न वित्तेनेति ॥ महति वित्ते दत्तेऽपि मनुष्यस्य परितोषादर्शनादित्यर्थः । इतोऽपि त्वद्विधेभ्यो देवेभ्यो वित्तादिप्रार्थनं न कर्तव्यम् । नान्तरीयकतया लाभादित्याह- लप्स्यामह इति ॥ त्वामद्राक्ष्म चेत् त्वद्दर्शनसामर्थ्यादेव वित्तं लप्स्यामहे । न पुनस्तदर्थं पृथक्प्रयत्नः कर्तव्य इत्यर्थः । जीवनार्थमपि न पृथक्प्रार्थनं कर्तव्यं त्वत्सन्निधिमात्रेणैव तस्य सिद्धेरित्याह- जीविष्याम इति ॥ त्वं यावन्तं कालमीशिष्यसे समर्थो वर्तसे तावन्तं कालं वयमपि त्वदनुग्रहेण जीविष्यामः । अतस्तदस्माभिः पृथङ्न प्रार्थनीयमित्यर्थः ॥ १.१.२७ ॥

### **श्रीराघवेन्द्रतीर्थखण्डार्थः**

‘“वृणीष्व वित्तम्” इत्यादेरुत्तरम् - न वित्तेनेति ॥ वित्तेन मनुष्यः न तर्पणीयो नाप्यायनीयः । कुत इत्यतस् त्वादृशे देवे दृष्टे वित्तायुषोरनुषङ्ग- सिद्धत्वान्न ते पृथक् प्रार्थनीये इत्याह- लप्स्यामह इति ॥ त्वां चेदद्राक्ष्म दृष्टवन्तः स्मस् तर्हि वित्तं लप्स्यामहे । त्वं यावदीशिष्यसि, ईश ऐश्वर्ये, मम यावदायुष ईश्वरो भविष्यसि तावत्कालं जीविष्यामो वयम् । तब आयुषः कर्तृत्वादिति भावः । परस्मैपदं छान्दसम् । तर्हि कं कामं याचस इत्यत आह- वरस्त्विति ॥ स एव प्राग् याचित एवेत्यर्थः । तुशब्दो ऽस्य वरस्य सर्वातिशयद्योतकः ॥ १.१.२७ ॥

