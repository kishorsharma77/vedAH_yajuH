+++
title = "०३ प्रेयः कामानां निन्दनम्"

+++


## दूरमेते विपरीते विषूची अविद्या या च विद्येति ज्ञाता

**प्रेयः कामानां निन्दनम्**

# **उपनिषत्**

# **दूरमेते विपरीते विषूची अविद्या या च विद्येति ज्ञाता । **

# **विद्याभीप्सितं नचिकेतसं मन्ये न त्वा कामा बहवो लोलुपन्तः ॥ १.२.४ ॥**

### **श्रीव्यासतीर्थः**

‘“योगक्षेमान्” इति ‘“स त्वं प्रियान्" इति च प्रेयसः स्वरूपं निरूपितम् । साम्प्रतम् उभयस्वरूपं स्पष्टं निरूपयति- दूरमिति ॥ विपरी विरुद्धे इत्युक्तं विरुद्धत्वमेव विवरीतुमुक्तम् - विषूची विरुद्धगतिहेतू इति ॥ लोलुपन्तो लोलुपयन्तः प्रलोभयन्तीति यावत् ॥१.२.४॥

### **वामनपण्डिताचार्यः**

अतः श्रेयःप्रेयःसाधकयोः पुंसोरन्योन्यविरुद्धगतिमत्त्वं ह्युक्तम् । अथ तत्साधनभूतयोर्विद्याविद्ययोश्चात्यन्तं विरुद्धगतित्वं वक्ति - दूरमिति ॥ येयं जीवेऽनादितस्तत्त्वाविद्या या च तद्विद्याऽत्यर्थं प्रयत्नसाध्येति ज्ञाता ते दूरत एव विपरीतत्वेन विष्वग्गते । तमः प्रकाशवत् सहस्थितिरहिते इत्यभिप्रायः । अतो विद्याभीप्सितं नचिकेतसं त्वाम् ऐहिकाः कामाः सुबहवोऽपि नालोलुपन्त नैवाचालयन्नित्यर्थः ॥ १.२.४ ॥

### **श्रीवेदेशतीर्थखण्डार्थः**

श्रेयः प्रेयसोः स्वरूपं निरूपयन् “ते उभे नानार्थे” इत्युक्तमेव विवृणोति - दूरमेत इति ॥ या प्रेयोरूपा अविद्या विद्याविरुद्धेति विज्ञाता । या च श्रेयोरूपा विद्येति ज्ञाता विद्वद्भिस् त एते श्रेयः प्रेयसी । दूरं विपरीते अतिविरुद्धे । विरुद्धत्वमेव विवृणोति - विषूची इति ॥ विरुद्धगतिहेतू इत्यर्थः । तत्राहं नचिकेतसं विद्याभीप्सितमेव मन्ये । कुतः । त्वा त्वां बहवः कामा न लोलुपन्तः न लोलुपन्ति । न प्रलोभयन्तीति यावत् ॥ १.२.४ ॥

वरद. खं- इदानीं श्रेयसः स्वरूपं निरूपयन्नेव नानार्थे इत्युक्तमेव विवृणोति - दूरमिति । एते श्रेयः प्रेयसी दूरं विपरीते अतिविरुद्धे कथं विषूची विरुद्धगती । या अविद्या सा प्रेय इत्युच्यते या च विद्येति विद्वद्भिर् ज्ञाता सा श्रेय इत्युच्यत इत्यर्थः ॥ १.२.४ ॥

### **श्रीराघवेन्द्रतीर्थखण्डार्थः**

पूर्वं ‘“योगक्षेमान्” इति "प्रियान् प्रियरूपांश्च" इति प्रेयस्स्वरूपं किञ्चित् स्पष्टीकृतम् । श्रेयस्स्वरूपं तु न स्पष्टम् । “श्रेय आददानस्य’” इति सामान्यत उक्तेः । अतस्तदुभयं स्पष्टयन् नचिकेतसं स्तौति - दूरमिति ॥ या अविद्या विद्याभिन्ना ऐहिकसुखसाधनत्वेन ज्ञाता या च विद्येति ज्ञाता, एते दूरम् अन्योन्यं विदूरतो वर्तमाने । तदेवाह - विपरीत इति ॥ परस्परं विरुद्धे, तद्व्यनक्ति विषूची विषूचीने विरुद्धफलहेतू । नचिकेतसं त्वा त्वां विद्याभीप्सितं विद्याभिकाङ्क्षिणं मन्ये जानामि । बहवः कामास् त्वा त्वां लोलुपन्तः लोलुपयन्तो ऽपेक्षां जनयन्तः न वर्तन्त इत्यर्थः । कामैः प्रलुब्धस्त्वं न भवसीति यावत् ॥ १.२.४ ॥

------------------------------------------------------------------------

अविद्यायामन्तरे वर्तमानाः स्वयं धीराः पण्डितंमन्यमानाः

# **उपनिषत्**

# **अविद्यायामन्तरे वर्तमानाः स्वयं धीराः पण्डितंमन्यमानाः । **

# **दन्द्रम्यमाणाः परियन्ति मूढा अन्धेनैव नीयमाना यथाऽन्धाः **॥ **॥१.२.५।**



### **श्रीव्यासतीर्थः**

श्रेयस्कामः श्रेयानिति भावेन प्रेयस्कामान्निन्दयति- अविद्यायामिति ॥ स्वयं धीरा आत्मानं स्वयमेव धीरान्वदन्तः दन्द्रम्यमाणा वक्रगतयः ॥ ॥ १.२.५॥

### **वामनपण्डिताचार्यः**

अथ विद्यानभीप्सवो मन्दधियः किं कुर्वन्तीत्याकाङ्क्षायामाह— अविद्यायामिति । स्वयं धीराः केवलं स्वबुद्ध्यैव धीराः । पण्डिता वयमिति मन्यमानाः । नतु पण्डिताः । किन्तु मूढा एव । दन्द्रम्यमाणाः सम्यग् द्रुमायमाणाः । द्रुमवन्मोघं जीवन्तः पर्यटन्तीत्यर्थः । तथाचोक्तम्-

तरवः किं न जीवन्ति भस्त्राः किं न श्वसन्त्युत ।

न खादन्ति न मेहन्ति किं ग्रामपशवोऽपरे ॥ इत्यादि ( भाग. २.३.१८)

अन्यो मूढतमस्तेषां प्रेरकश्च भवति । अत एवान्धप्रेरितान्धवद् गम्यागम्य- विभागापरिज्ञानेन तत्रतत्रार्थेषु स्खलन्ति । तस्मादनाद्यविद्यावेष्टनहीनस्य तव श्रेयोविरुद्धः विद्याभिभवो न भवतीति भावः ॥। १.२.५ ॥

### **श्रीवेदेशतीर्थखण्डार्थः**

श्रेयस्काम एव श्रेष्ठ इति भावेन प्रेयस्कामान्निन्दयति- अविद्यायामिति ॥ अविद्यायां पुत्रपौत्रादिलक्षणायाम् अन्तरे मध्ये वर्तमानाः स्वयं धीराः स्वात्मानं स्वयमेव धीरान् वदन्तः पण्डितम् आगमाभिज्ञं मन्यमाना दन्द्रम्यमाणा वक्रगतयो मूढाः परियन्ति प्रवर्तन्ते । ननु बहूनाम् एवं प्रवृत्तेः कथमियं मूढप्रवृत्तिः स्यादित्यतस्तत्र दृष्टान्तमाह- अन्धेनैवेति ॥ ॥ १.२.५॥

### **श्रीवरदतीर्थखण्डार्थः**

दन्द्रम्यमाणा विरुद्धगतिमन्तः ॥ १.२.५ ॥

### **श्रीराघवेन्द्रतीर्थखण्डार्थः**

श्रेयश्शब्दितविद्याकामः श्रेयानिति भावेनाविद्याशब्दितप्रेयस्कामान् निन्दति यमः - अविद्यायामिति । ब्रह्मविद्येतरस्मिन् अन्तरेऽविद्याया मध्ये वर्तमानाः केवलं तन्मात्रोपासकाः स्वयं धीराः स्वयमेव धीमन्त इति वदन्तः,आत्मानं पण्डितं मन्यमाना जानन्तः दन्द्रम्यमाणा वक्रगतयः, द्रमेः कुटिल- गत्यर्थत्वात्, मूढाः कामभोगेन मोहिताः परियन्ति परितः स्वर्गनरकादीन् गच्छन्ति । तत्र दृष्टान्तो ऽन्धेनैवेति ॥ १.२.५ ॥

