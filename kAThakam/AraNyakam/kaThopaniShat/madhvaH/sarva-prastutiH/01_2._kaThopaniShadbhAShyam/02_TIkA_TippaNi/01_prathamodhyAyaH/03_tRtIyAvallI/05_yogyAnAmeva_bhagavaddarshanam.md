+++
title = "०५ योग्यानामेव भगवद्दर्शनम्"

+++


## एष सर्वेषु भूतेषु गूढोऽत्मा न प्रकाशते

**योग्यानामेव भगवद्दर्शनम्**

# **उपनिषत्**

# **एष सर्वेषु भूतेषु गूढोऽत्मा न प्रकाशते ।**

# **दृश्यते त्वग्र्याया बुद्ध्या सूक्ष्मया सूक्ष्मदर्शिभिः ॥ १.३.१२ ॥ **

### **श्रीव्यासतीर्थः**

व्यास - सर्वगः कश्चिदस्ति चेत्कस्मात्स न दृश्यत इत्यत आह- एष इति ॥ न दृश्यते चेदलं तद्दर्शनार्थं प्रयासेनेत्यत आह- दृश्यत इति ॥ १.३.१२ ॥

### **वामनपण्डिताचार्यः**

एष आत्मा प्रकृत्या गूढः । अप्राकृतबुद्ध्या गृह्यते ॥ १.३.१२ ॥

### **श्रीवेदेशतीर्थखण्डार्थः**

"सुकृतस्य लोके" इति भगवतः शरीरस्थत्वमुक्तम् । तर्हि जीववत्कुतो न दृश्यत इति चेन्न । किं सर्वेषां दर्शनमापाद्यते उत योग्यानामेव । आद्य आह- एष इति । द्वितीये त्वाह- दृश्यत इति ॥ अग्र्यत्वमेव विशदयति- सूक्ष्मयेति ॥ सूक्ष्मवस्तुविषयया ॥ १.३.१२ ॥

### **श्रीवरदतीर्थखण्डार्थः**

पुरुषस्य माहात्म्यमाह - एष इति । य एष पुरुषशब्दोक्त आत्मा स सर्वेषु जीवेषु भूतनामकेषु वर्तते । तर्हि दृश्येतेत्यत आह- गूढ इति ॥ परमात्मा न प्रकाशते चेदनिर्मोक्ष इत्यत आह- दृश्यत इति ॥ १.३.१२ ॥

### **श्रीराघवेन्द्रतीर्थखण्डार्थः**

एवंविधः कश्चिदस्ति चेत् कुतो नोपलभ्यत इत्यत आह- एष इति । गूढोऽत्मा अन्तर्हितस्वरूपः सन् न प्रकाशते । तर्हि किं दर्शनार्थं प्रयत्नेनेत्यत उक्तम्- दृश्यत इति ॥ तुर् भगवत्प्रसादरूपहेतुद्योतकः । अग्र्ययां श्रवणादिजनितया भगवत्प्रसादसध्रीचीनया सूक्ष्मया बुद्ध्या सूक्ष्मदर्शिभि- र्दृश्यत इत्यर्थः ॥ १.३.१२ ॥

