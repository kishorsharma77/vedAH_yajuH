+++
title = "०६ यमभार्यया, अतिथिसत्काराकरणेऽनर्थकथनम्"

+++


## वैश्वानरः प्रविशत्यतिथिर्ब्राह्मणो गृहान्

**यमभार्यया, अतिथिसत्काराकरणेऽनर्थकथनम्**

# **उपनिषत्**

# **वैश्वानरः प्रविशत्यतिथिर्ब्राह्मणो गृहान् ।**

# **तस्यैतां शान्तिं कुर्वन्ति हर वैवस्वतोदकम् ॥ १.१.७॥**

## **भाष्यम्**

***स जगाम यमं बालो ब्रह्मचारी यमस्य तु ।***

***प**त्न्या** सम्पूज्यमानोऽपि जग्रहार्थ्यादिकं न तु ॥***

***आगते तु यमे प्राह यमं सोदकमाहर ॥ १.१.५-६-७ ॥***

### **श्रीव्यासतीर्थः**

तदा यमो लोकान्तरादागतः । आगतं यमं भार्योवाचेति वैश्वानर इत्यस्य प्राग्ग्राह्यम् । अतिथिर् ब्राह्मणः वैश्वानरः सन् गृहान् प्रविशतीति योजना । एतां श्रुत्याद्युक्ताम् ॥ १.१.७ ॥

### **वामनपण्डिताचार्यः**

एवं चिन्तयन् ब्रह्मचारी यमपुरं प्रविवेश । स तदा यममपश्यन् तत्पत्न्याऽऽहृतम् अर्ध्यादिकं न जग्राह । अथ यमस्त्वन्यत्र स्थितस्त्रिरात्रात्यये स्वपुरमाजगाम । ततः सा यमपत्नी यमं प्रत्याह- वैश्वानरः प्रविशतीत्यादि ॥ विश्वनरस्थो विष्णुरिह वैश्वानरः । स तु अतिथौ ब्राह्मणे स्थित्वा गृहस्थानां गृहान् प्रविशति । तस्य क्षुधादिज्वालया विश्वदिधक्षोर् एताम् अतिथिपूजाव्यां शान्तिं कुर्वन्ति । अतस्तदर्थम् उदकं हर, भगवन् वैवस्वतेति ॥ १.१.७ ॥

### **श्रीवादिराजतीर्थः**

वादि- ‘‘आगतं यमं भार्योवाचेति वैश्वानर इत्यस्य प्राग् ग्राह्यम्” इति व्यासतीर्थीये ॥ अन्यथा भार्यावचनस्यानवसरस्थत्वादिति ज्ञेयम् । अत एव स्मृत्याऽपि सङ्गतिघटनाय " स जगाम यमं बालः" इति श्रुत्यभिमतयोग्य- प्रमेयाध्याहारः कृतः । श्रुतिस्तु विवेकिनः कुमारस्याप्रियत्वाद्यमलोकगमनं नोदाजहारेति ज्ञेयम् । सति भर्तरि पृथगतिथिपूजने भार्याया अनधिकारइति कुमारस्य भावविवेचनायाऽह् जग्राहार्थ्यादिकं न त्विति ॥ श्रुतिस्तु भर्तरि देशान्तरं गते सत्यग्निहोत्राहुतावपि भार्याया अधिकारः किमुतातिथिपूजन इति भावेन न तत्स्पृष्टमाह । कुमारोऽपि प्रबलतमवरस्वीकाराय यमचेतसि कृषां जनयितुं न तया कृतपूजां जग्राहेति ज्ञेयम् ॥ १.१.५-६-७ ॥

### **श्रीवेदेशतीर्थः**

यथाश्रुते सङ्गत्यदर्शनात् “वैश्वानरः प्रविशति” इत्यतः प्रागध्याहार्यमाह- स जगामेत्यादिना यमं सा इत्यन्तेन ॥ यमं प्रवसन्तमिति शेषः । ‘तं वै प्रवसन्तं जगाम” (तै.ब्रा. ३.११.८) इति शाखान्तरोक्तेः । अत एव यमस्य पढ्या सम्पूज्यमानोऽपीत्युक्तम् । अर्ध्यादिकं न जग्राह । पित्रा यमलोकं प्रति गत्वापि तस्य गृहे त्रिरात्रं न भोक्तव्यमित्युक्तत्वात् । तथाचोक्तम् । तस्य स्म तिस्रो रात्रीरित्यादि । हर अपहरेति प्रतीतिनिवारणाय ‘“हर वैवस्वतोदकम्’” इत्यस्यार्थमाह- उदकमाहरेति ॥ इत्युक्त इति इतिशब्दस्य पूर्वोत्तराभ्यां सम्बन्धः । अनेन "वैश्वानरः” इत्यादिकं यमामात्यादिकानां वचनमित्येतदपव्याख्यानमित्युक्तं भवति ॥ १.१.७ ॥

### **श्रीवेदेशतीर्थखण्डार्थः**

बे.खं- स बाल एवं पितृसन्निधावुक्त्वा तं प्रबसन्तं यमं प्रति जगाम । यमे प्रवासाय गते तद्गृहं प्रति जगामेति यावत् । अतस्तस्य पन्या सम्पूज्यमानो ऽप्यर्ध्यादिकं न जग्राह । स च यमागमनमेवावेक्षमाणस्तस्य गृहे तिस्रो रात्रीरनश्नन्नेवोवास । ततो यमो लोकान्तरादागत इति मध्ये वक्तव्यम् । आगते तु यमे यमभार्या यमं प्रत्याह- वैश्वानर इति ॥ हे वैवस्वत विवस्वतः सूर्यस्य पुत्र । अतिथिर्ब्राह्मणः गृहिणां गृहान् वैश्वानरो ऽग्निः सन् प्रविशति ।

अतस्तस्यातिथिरूपवैश्वानरस्यैतां श्रुत्याद्युक्ताम् अर्ध्यादिरूपां शान्तिं शान्तिकारणं कुर्वन्ति । अन्यथा वैश्वानरेणेवातिथिना दाहः स्यात् । अतोऽर्ध्याद्यर्थमुदकं हर आहर ॥ १.१.७ ॥

### **श्रीवरदतीर्थखण्डार्थः**

बरद. खं- सोऽयं नचिकेता अपि तत्सन्निधावेवमभिधाय स्वयमेव यमस्य सदनमभिससार । तदनन्तरञ्च यमपत्या दीयमानमर्घ्यादिकमस्त्रीकुर्वाणो यमागमनमेव प्रत्यैक्षत । आगते च यमे यमपत्नी भर्तारमित्थमावेदयति स्म । कथं ? वैश्वानर इति ॥ अतिथिर् ब्राह्मणः गृहाश्रमिणां गृहान् प्रविशन् वैश्वानरः प्रविशति । क्षुधादिना वैश्वानरवद्दीप्यवपुरेव प्रविशतीत्यर्थः । तस्यातिथिरूपवैश्वानरस्य एतां जलाहरणादिरूपां शान्तिं शमनस्य कारणभूतां पूजां कुर्वन्ति विद्वांसः । तस्मात्त्वमप्यस्मा अतिथये जलमाहरेति ॥ १.१.७ ॥

### **श्रीराघवेन्द्रतीर्थखण्डार्थः**

अथ यमलोकं गतो नचिकेताः । तदा यमोऽन्यलोकं गत्वा स्थितोऽभूत् । यमभार्यया कृतामतिथिपूजां यजमानाभावान्न गृह्णामीत्युक्त्वा दिनत्रयपर्यन्तमुपवासेन तद्गृह एव स्थितवान् । ततो यमे चाऽगते यमं प्रति भार्यौक्तिप्रकारमाह- वैश्वानर इति ॥ अतिथिर् ब्राह्मणो वैश्वानरस्सन् गृहान् प्रविशति । गृहेष्वग्निप्रवेशो यथा तथा ब्राह्मणों ब्रह्मज्ञानी अतिथिरूपो गृहमागतोऽसत्कृतश्चेद् दहत्येवेत्यर्थः । तथा चोक्तं षष्ठस्कंधे- “अग्रेरभ्यागतो मूर्तिः” (भाग.६.७.३१ ) इति । तस्याग्नेरिव प्रविष्टस्यातिथेरेतां “स इद्भोजो यो गृहवे ददात्यन्नकामाय चरते कृशाय " (क्र.सं.१०.११७.३) इत्यादिषूक्तां शान्तिं कुर्वन्ति महान्तो गृहिणः । अतो हेतोर् वैवस्वत विवस्वतः पुत्र सूर्यपुत्र, उदकम् उदकाद्यतिथिपूजाम् । अस्मै ब्राह्मणाय हर कुर्विति भार्योवाच यमं प्रतीत्यर्थः ॥ १.१.७ ॥

