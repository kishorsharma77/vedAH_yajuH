+++
title = "०१ काठकभाष्यमङ्गलाचरणम्"

+++


## सह नाववतु । सह नौ भुनक्तु ...

**काठकभाष्यमङ्गलाचरणम्**

**॥ हरिः ॐ ॥**

**सह नाववतु । सह नौ भुनक्तु । सह वीर्यं करवावहै । तेजस्वि नावधीतमस्तु । मा विद्विषावहै । ओं शान्तिः शान्तिः शान्तिः ॥**

**श्रीमदानन्दतीर्थभगवत्पादाचार्यविरचितकाठकोपनिषद्भाष्यम्**

## **भाष्यम्**

***नमो भगवते तस्मै सर्वतः परमाय ते ।***

***सर्वप्राणिहृदिस्थाय वामनाय नमो नमः ॥***

**अथ श्रीव्यासतीर्थविरचितकाठकभाष्यटीका**

### **श्रीव्यासतीर्थः**

यत्पदं मुनभिर्थ्यातं वेदान्तश्रान्तमानसैः ।

वन्दे तं परमात्मानं विष्णुं श्रीमध्ववल्लभम् ॥१॥

यो देवः परमत्त्वेन सर्वदेवैरुपास्यते ।

हृदये वामनाख्यं तं वन्दे श्रीमध्ववल्लभम् ॥२॥

इहामुत्र भोगविरक्तस्य शमदमादिमतो मुमुक्षोरधिकिरिपोऽनिष्टनिवृत्तीष्टा - वाप्तिसाधनप्रतिपादिकां काठकोपनिषदं यथावद्व्याचिख्यासुर्भगवानानन्दतीर्थ- मुनिरादौ मङ्गलाचरणं चिकीर्षितपरिसमाप्त्यादिकारणमित्याशयवांस्तदुक्त- गुणवत्तया भगवन्तं स्तुवन्प्रणमति - नम इति । सर्वतः परमत्वं ‘“इन्द्रियेभ्यः पराः’” इत्यारभ्य ‘‘अव्यक्तात्पुरुषः परः" इत्यन्तेनोक्तम् । ‘‘अङ्गुष्ठमात्रः पुरुषो मध्य आत्मनि तिष्ठति" इत्यत्र सर्वप्राणिहृदिस्थितत्वं “ मध्ये वामनमासीनम्” इति वामनत्वञ्चोक्तम् । भक्त्याद्याधिक्यद्योतकेन नमनाभ्यासेन तद्युक्तमेव मङ्गलाचरणं चिकीर्षितसमात्यादिकारणमिति सूचयति । यमादेरृषित्वावगमाच्छन्दसोऽक्षरगणनयावगतिसम्भवान्न तदुक्तिः ॥

**अथ वामनपण्डिताचार्यविरचितकाठकोपनिषद्भाष्यटीका**

### **वामनपण्डिताचार्यः**

श्रीवामन सदानन्द प्राणापाननियामक ।

भूतभव्याखिलेशाय भूयो भूयो नमो नमः ॥

नमोऽस्तु व्यासरूपाय निर्दोषगुणरूपिणे ।

यज्ज्ञानभास्करे सर्ववेदार्थोऽयं लवायते ॥

मुख्यप्राणाय मध्वाय पूर्णप्रज्ञाय सर्वदा ।

व्यासशिष्यप्रधानाय त्रैलोक्यगुरवे नमः ॥

सत्तत्वदीपिकाचार्यान् वन्दे विद्वन्महामणीन् । सच्छास्त्राभिरतान् सर्वानपि वन्देऽथ सज्जनान् ॥

काठकोपनिषद्भाष्यं श्रीमन्मध्वकृतं परम् ।

व्याख्यास्यामो यथाबोधं प्रीयन्तां सर्वसज्जनाः ॥

"नमो भगवते तस्मै" इत्यादिश्लोकेन श्रीमदानन्दतीर्थभगवत्पादाचार्य एतद् भाष्यमारभमाणः स्वेष्टदेवतायै विष्णवे नमस्करोति मङ्गलाचरणार्थम् । स्वामित्वेन, गुरुत्वेन, पितृत्वादिना च नम्यत्वात् त्रिर् नम इत्युक्तिः । योऽसौ काठकशाखायाम्-

ऊर्ध्वं प्राणमुन्नमयत्यपानं प्रत्यगस्यति ।

मध्ये वामनमासीनं विश्वे देवा उपासते ॥ २.३.३

इति समस्तदेवोपास्यः श्रूयते स एव ह्यत्र " सर्वप्राणिहृदिस्थाय वामनाय नमो नमः’” इत्युक्तः । तस्मात्तद्भाष्यमिदं क्रियत इति वस्तुनिर्देशोऽप्यर्थतः कृतो भवति । अपि चाधिकार्यादयश्चात्र सूचिताः । तथा हि नन्तृनम्या- त्रधिकारिविषयौ । बामं शुभं मोक्षफलं नयतीति वामनशब्देन प्रयोजनम् । उपास्योपासकयोर्नम्यनन्त्रो ः जिज्ञास्यजिज्ञासकभावः सम्बन्धोऽपि सूचितः ॥

ननु नाऽत्र नारायणो विषयः । तदन्यस्यैव जिज्ञास्यत्वात् । तथाहि " शोकातिगो मोदते स्वर्गलोके " इत्यग्निचित एव स्वर्गोपदेशात् कर्मैव मीमांस्यं गम्यते । " स्वर्गे लोके न भयं किञ्च नास्ति" "कर्मणैव हि संसिद्धिम्” (गीता.३.२० ) इत्यादेश्च । अग्निप्रश्नादिकं कर्माङ्गत्वेन बोद्धव्यम्, इत्याशङ्कां परिहरति- "अग्ग्रौ विष्णुम्" इत्यादिब्रह्मसारवचनेन ॥ सो ऽग्निचित् सदा विष्णुध्यानकर्तृत्वात् कर्मफलभोगेच्छया स्वर्गस्थितावपि अधःपातादिभयातिगः । ‘‘नाकस्य पृष्ठे सुकृते तेऽनुभूत्वा इमं लोकं हीनतरं वाऽऽविशन्ति " (आ.उ.१.२.१०) इत्यज्ञानिनां तद्भयश्रवणात् । भगवद्ध्यानसामर्थ्यादेव ह्ययं क्रमेण मन्वन्तरान्ते कर्मफलावसाने साक्षाद् अमृतत्वं भजेत् । अतो न कर्मणा मोक्ष इति सिद्धम् । तस्माद् विष्णुरेवात्र जिज्ञास्य इत्यभिप्रायः ॥

### **श्रीवेदेशतीर्थ**

**अथ श्रीवेदेशतीर्थविरचितकाठकभाष्यव्याख्यानम्**

प्रणम्य वामनं देवं श्रियं मध्वं गुरूंस्तथा ।

काठकोपनिषद्भाष्यव्याख्यानं क्रियते मया ॥

इह हि विषयविरक्तस्य शमदमादिमतो मुमुक्षोरधिकारिण आत्यन्तिकानिष्टनिवृत्तीष्टप्राप्तिहेतुभगवत्स्वरूपज्ञापनाय प्रवृत्तापि काठकोप- निषदन्यथाव्याख्यानावरुद्धत्वेन न तज्ज्ञापनसमर्थेति मन्यमानो भगवानानन्दतीर्थमुनिस्तां यथावाद्व्याचिख्यासुः प्रारिप्सितपरिसमाप्त्यादि- प्रयोजनतया शिष्टाचारावगतामेतदुपनिषत्प्रतिपाद्यदेवताप्रणतिं शिष्य- शिक्षणार्थम् आदौ निबध्नाति नम इति ॥ भगवते ऐश्वर्यादिषड्गुणसम्पन्नाय । तस्मै वेदादिप्रसिद्धाय वामनाय नम इति परोक्षतो नमस्कृत्यापरोक्षतोऽपि नमस्करोति- ते वामनाय नमो नम इति ॥ अपरोक्षीकृते भगवद्रूपे भक्त्यतिशयद्योतनाय नमो नम इति द्विरुक्तिः । नम्यत्वोपपादक- विशिष्टत्वोपपादनाय सर्वतः परमायेत्युक्तम् । सर्वत इन्द्रियादेरव्यक्तान्तात् ।

सर्वतः परमत्वञ्च न राजादिवन्मन्तव्यमित्याह - सर्वेति ॥ सर्वतः परमस्योपासनार्थं न दूरे गन्तव्यमिति वाह - सर्वेति ॥ उपनिषत्प्रतिपाद्य- भगवन्मूर्तिकथनम्- वामनायेति ॥ वक्ष्यते च " ईशानो भूतभव्यस्य " इत्यादिना ऐश्वर्यादिरूपं भगवत्त्वम् । “ब्रह्मजज्ञम्" इत्यत्र ब्रह्मजेत्यनेन वेदादिप्रसिद्धत्वम् । “इन्द्रियेभ्यः परा ह्यर्थाः" इत्यादिना सर्वतः परमत्वम् । "विद्धि त्वमेतं निहितं गुहायाम्" इत्यादिना सर्वप्राणिहृदिस्थत्वम् । " मध्ये वामनमासीनम्” इत्यनेन वामनत्वञ्च ज्ञातव्यम् ॥

ननु ऋषिदेवताच्छन्दो ब्राह्मणपरिज्ञान एव विद्या फलति । अन्यथानर्थोक्तेः । तथाहि श्रुतिः ""यो हवा अविदितार्षच्छन्दोदैवतब्राह्मणेन...” (आ.ब्रा.१.१.६) इत्यादि । ततस्तदत्र वक्तव्यमिति चेत्सत्यम् । “वामनाय” इत्यनेन देवोक्तैव । यमादेः स्पष्टम् ऋषित्वावगमादक्षरपरिगणनया छन्दः परिज्ञान- सम्भवात् । विनियोजकवाक्यपरब्राह्मणपदोपलक्षितार्थज्ञानस्य व्याख्यानादेव सम्भवात्तदनुक्तिरिति । अत्र वामनस्य विषयत्वोक्त्यैव यत्परैरुक्तं ‘“अस्या विद्यायाः परब्रह्म॒प्रत्यगात्मभूतं विषयः” इति तदपि परास्तम् । यथा चैतत्तथा वक्ष्यत्याचार्यः स्वयमेव ॥

### **श्रीवरदतीर्थः**

**अथ श्रीवरदतीर्थविरचितकाठकभाष्यसम्बन्धः**

नत्वा नारायणं देवं पूर्णबोधानथो गुरून् । काठकोपनिषद्भाष्यसम्बन्धः कथ्यते मनाक् ॥

काठकोपनिषद्भाष्यं व्याकरिष्यन्नाचार्योऽविध्नेन ग्रन्थसमाप्त्यादि-

प्रयोजनार्थमेतदुपनिषत्प्रतिपादितं भगवन्तं नमस्करोति नम इति ॥

