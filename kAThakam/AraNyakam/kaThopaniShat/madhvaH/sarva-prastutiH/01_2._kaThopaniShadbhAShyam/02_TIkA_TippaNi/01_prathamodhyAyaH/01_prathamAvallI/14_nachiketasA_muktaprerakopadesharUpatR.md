+++
title = "१४ नचिकेतसा मुक्तप्रेरकोपदेशरूपतृतीयवरप्रार्थनम्"

+++


## एष तेऽग्निर्नाचिकेतः स्वग्य यमवृणीथा द्वितीयेन वरेण

**नचिकेतसा मुक्तप्रेरकोपदेशरूपतृतीयवरप्रार्थनम्**

# **उपनिषत्**

# **एष तेऽग्निर्नाचिकेतः स्वग्य यमवृणीथा द्वितीयेन वरेण । **

# **एतमग्निं तवैव प्रवक्ष्यन्ति जनासस्तृतीयं वरं नचिकेतो वृणीष्व ॥ ॥१.१.१९॥**

### **श्रीवेदेशतीर्थखण्डार्थः**

प्रीत्या स्वदत्तं वरमवधारयति - एष इति ॥ त्वं यं द्वितीयवरेणावृणीथा एष स्वर्य्योऽग्निर्नाचिकेत इति ते तव नाम्ना प्रसिद्धो भविता । कथम् ? एतमग्निं तवैव नाम्ना जनासो जनाः प्रवक्ष्यन्ति । एवं द्वितीयं वरं दत्वा प्रीत्या स्वदत्तं वरश्वावधार्येदानीं तृतीयं वरं प्रार्थयेत्याह- तृतीयमिति ॥ १.१.१९ ॥

### **श्रीवरदतीर्थखण्डार्थः**

न केवलमहमेक एवैतमग्निं तब नाम्ना प्रवक्ष्यामि अन्ये जना अपि एतमग्निमग्निष्टोमं तव नाम्ना लोके प्रवक्ष्यन्तीत्याह - एतमग्निमिति ॥ ॥ १.१.१९ ॥

### **श्रीराघवेन्द्रतीर्थखण्डार्थः**

उपसंहरति- एष इति । द्वितीयेन वरेण द्वितीयं वरं यमवृणीथा वृतवानसि एष स्वर्ग्यः स्वर्गसाधनः नाचिकेतनामकोऽग्निस् ते कथित इति योज्यम् । प्रीत्या स्वदत्तं वरं निर्धारयति । एतमग्निं तवैव त्वत्सम्बन्धिनमेव, त्वन्नाम्नैवेति यावत्, जनासो जनाः, “आज्जसेरसुक्” (सि. कौ. ३५७२) प्रवक्ष्यन्ति प्रवदिष्यन्तीति यमो बक्ति- तृतीयं वरमिति ॥ वृणीष्वेत्युवाच यम इत्यर्थः ॥ १.१.१९ ॥

