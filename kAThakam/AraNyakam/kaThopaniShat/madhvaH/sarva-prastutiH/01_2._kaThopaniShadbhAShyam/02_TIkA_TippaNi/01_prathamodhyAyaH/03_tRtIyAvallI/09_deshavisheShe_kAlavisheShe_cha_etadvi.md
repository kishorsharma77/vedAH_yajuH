+++
title = "०९ देशविशेषे कालविशेषे च एतद्विद्यायाः-"

+++


## नाचिकेतमुपाख्यानं मृत्युप्रोक्तं सनातनम्

**देशविशेषे कालविशेषे च एतद्विद्यायाः- श्रवणादिना जायमानं फलम्**

# **उपनिषत्**

# **नाचिकेतमुपाख्यानं मृत्युप्रोक्तं सनातनम् ।**

# **उक्त्वा श्रुत्वा च मेधावी ब्रह्मलोके महीयते ॥ १.३.१६ ॥**

### **श्रीव्यासतीर्थः**

अत्राध्यायस्य समाप्तत्वादुक्तविद्यां श्रुत्वा वक्तुः फलमाह- नाचिकेतमिति ॥ १.३.१६ ॥

### **वामनपण्डिताचार्यः**

अस्य श्रवणादिकमप्यभीष्टफलप्रदमित्याह - नाचिकेतमिति ॥ नाचिकेताग्निस्थभगवद्विषयं नचिकेतसा सुकृतं च । तत्त्वज्ञानी विरिञ्चोके ।
तत्त्वदर्शी चेंद् विष्णुलोके ॥ १.३.१६ ॥

### **श्रीवेदेशतीर्थखण्डार्थः**

वेदपुरुषः पूर्वोक्तां विद्यां स्तौति - नाचिकेतमिति ॥ सनातनम् अनादिकालत इत्थमेवागतम् । श्रुत्वा उक्त्वा चेति योज्यम् ॥ १.३.१६ ॥

### **श्रीवरदतीर्थखण्डार्थः**

अध्यायसमाप्तौ विद्यायाः फलमाह - नाचिकेतमिति ॥ १६ ॥

### **श्रीराघवेन्द्रतीर्थखण्डार्थः**

एवं वेदपुरुषः यमनचिकेतस्संवादमनूद्य साधुशिक्षां च कृत्वा एतद्विद्याप्रवचनश्रवणयोः फलोक्तिपूर्वकमुपसंहरति नाचिकेतमिति ॥ नचिकेतसः सम्बन्ध्युपाख्यानं तच्चरितप्रतिपादकग्रन्थसन्दर्भम् । सलोपश् छान्दसः । व्यक्तो मन्त्रद्वयार्थः ॥ १.३.१६ ॥

