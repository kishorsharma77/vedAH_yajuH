+++
title = "१२ स्वोपदिष्टतत्त्वानुवादेन यमस्य तोषः, भूयो वरप्रदानंम्"

+++


## तमब्रवीत् प्रीयमाणो महात्मा वरं तवेहाद्य ददानि भूयः

**स्वोपदिष्टतत्त्वानुवादेन यमस्य तोषः, भूयो वरप्रदानंम्**

# **उपनिषत्**

# **तमब्रवीत् प्रीयमाणो महात्मा वरं तवेहाद्य ददानि भूयः । **

# **तवैव नाम्ना भविताऽयमग्निः शृङ्कां चेमामनेकरूपां गृहाण **॥ **॥ १.१.१६ ॥**

### **श्रीव्यासतीर्थः**

अस्य तुष्टो मृत्युः पुनराह यदाह तत्तुष्ट्यवसर एवाह । नतु कालान्तर इत्याह- तमब्रवीदिति । अयमग्निस्तव नाम्नैव भविनेति वरमदात् ॥ १.१.१६ ॥

### **श्रीवादिराजतीर्थः**

वादि - तुष्टः पुनराहेत्यस्यैव विवरणम् - तमब्रवीदिति ॥ तदैवाब्रवीन्न तु कालान्तर इति ज्ञेयम् ॥ १.१.१६ ॥

### **श्रीवेदेशतीर्थखण्डार्थः**

किमाहेत्यत उक्तमनुवदन्नाह - तमिति ॥ यद्वा यदाह तत्प्रीत्यनन्तरमेवाह, नतु कालान्तर इत्याह- तमिति ॥ प्रीयमाणो महात्मा यमस्तं नचिकेतसं प्रत्यब्रवीत् । किम् ? तवाद्येह प्रीतिनिमित्तं वरं भूयो ददानि । तं वरं दर्शयति- तवैवेति । अयं मदुपदिष्टोऽग्निस्तवैव नाम्ना प्रसिद्धो भविता । इमामनेकरूपां स्वर्णमय शृङ्कां कण्ठमालाञ्च गृहाणेति वरमदात् ॥ १.१.१६ ॥

### **श्रीराघवेन्द्रतीर्थखण्डार्थः**

किमाहेत्यत आह- तमिति ॥ तं नचिकेतसं प्रीयमाणः प्रीतिमान् सन् महात्मा महामना यमोऽब्रवीद् इत्युक्तानुवाद आदरार्थः । अद्य इदानीं भूयः पुनः, वरत्रयादन्यमिति यावत्, वरम् इह चितिविषये तव ददामी - त्यब्रवीदित्यर्थः । तं वरमाह- तवैवेति । अयमग्निर् इष्टकाचितिरूपोऽग्निस् तब नाम्नैव नाचिकेताग्निरित्येवं रूपेण भविता भविष्यति, भवत्विति व्यत्ययो वा । अनेकरूपां बहुरूपाम्, स्वर्णमयीमिति यावत्, “बहुरूपं च पुरटं कार्तस्वरमितीर्यते” इत्युक्तेः । शृङ्कां कण्ठमालां चेमां गृहाणेत्यब्रवीदित्यन्वयः ॥ १.१.१६ ॥

