+++
title = "१८ नश्वरेषु स्थितस्यापि भगवतो ऽनश्वरत्वकथनम्"

+++


## अशरीरं शरीरेष्वनवस्थेष्ववस्थितम्

**नश्वरेषु स्थितस्यापि भगवतो ऽनश्वरत्वकथनम्**

# **उपनिषत्**

# **अशरीरं शरीरेष्वनवस्थेष्ववस्थितम् ।**

# **महान्तं विभुमात्मानं मत्वा धीरो न शोचति ॥ १.२.२२॥ **

### **श्रीव्यासतीर्थः**

अनवस्थेषु नश्वरेषु ॥ १.२.२२॥

### **वामनपण्डिताचार्यः**

अवस्थानशक्तिरहितेष्ववस्थापकत्वेनावस्थितम् ॥१.२.२२॥

### **श्रीवेदेशतीर्थखण्डार्थः**

अशरीरं प्राकृतशरीरशून्यम् अनवस्थेषु नश्वरेष्वपि शरीरेषु अवस्थितं महान्तं विभुं व्याप्तमात्मानं धीरो मत्वा न शोचति ॥ १.२.२२ ॥

### **श्रीवरदतीर्थखण्डार्थः**

अशरीरं स्वयं शरीररहितम् । अनवस्थेषु अनित्येषु शरीरेष्ववस्थितम् आत्मानं मत्वा न शोचति ॥ १.२.२२॥

### **श्रीराघवेन्द्रतीर्थखण्डार्थः**

पुनस्तन्महिमोक्तिपूर्वकं तज्ज्ञानिनः फलमाह - अशरीरमिति ॥ अनवस्थेषु नश्वरेषु शरीरेषु प्राणिदेहेषु अशरीरं तच्छरीरनिमित्तकविकार- रहिततयाऽवस्थितं महान्तं देशकालगुणतो महान्तं विभुं समर्थमात्मानं स्वामिनं मत्वा धीरो न शोचति मुक्तो भवति ॥ १.२.२२ ॥

