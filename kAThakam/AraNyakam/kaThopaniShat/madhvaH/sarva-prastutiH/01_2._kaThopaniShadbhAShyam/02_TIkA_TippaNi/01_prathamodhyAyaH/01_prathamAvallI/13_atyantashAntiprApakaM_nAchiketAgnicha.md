+++
title = "१३ अत्यन्तशान्तिप्रापकं नाचिकेताग्निचयनम्"

+++


## त्रिनाचिकेतस्त्रिभिरेत्य सन्धिं त्रिकर्मकृत् तरति जन्ममृत्यू

**अत्यन्तशान्तिप्रापकं नाचिकेताग्निचयनम्**

# **उपनिषत्**

# **त्रिनाचिकेतस्त्रिभिरेत्य सन्धिं त्रिकर्मकृत् तरति जन्ममृत्यू । **

# **ब्रह्मजज्ञं देवमीड्यं विदित्वा निचाय्येमां शान्तिमत्यन्तमेति ॥**

# **॥ १.१.१७ ॥**

## **भाष्यम्**

***त्रिभिरेत्य सन्धिम् । वेदैरविरुद्धः । वेदोक्तप्रकारेण भगवत्तत्त्वादिकं जानन्नित्यर्थः । त्रिकर्मकृद् यज्ञदानतपःकर्ता । "यज्ञदानतपः कर्म न त्याज्यं कार्यमेव तत्" (गीता १८. ५ ) इति वचनात् ॥ १.१.१७ ॥***

### **श्रीव्यासतीर्थः**

स्वयं यमस्तथा प्रायुङ्क चेत्याह- त्रिनाचिकेत इति ॥ नचिकेतसोऽयं नाचिकेतस् त्रिवारं नाचिकेतो यस्यासौ त्रिनाचिकेतः ॥ ॥ १.१.१८ ॥

“त्रिभिरेत्य सन्धिम्" इत्येतदनुवदनप्रतीतेर्व्याचष्टे त्रिभिरिति ॥ वेदाविरुद्धत्व केन प्रकारेणेत्यतस्तात्पर्यार्थमाह- वेदेति ॥ यजनाध्ययन- दानाख्यत्रिकर्मकृदित्यन्यथाप्रतीतिनिरासायानुवदन्व्याचष्टे- त्रिकर्मकृदिति ॥ कुतोऽत्र यज्ञादयोऽर्थ इत्यतस्तेषामावश्यकत्वेनोक्तत्वादित्याह - यज्ञेति ॥ यजनादेरपि षट्कर्मत्वेनावश्यकतयोक्तत्वात्कथमेवमित्यतो यजनादेर्यज्ञा- दिष्वन्तर्भावादिति द्रष्टव्यमित्यर्थः । त्रिकर्मकृत्त्वमात्रेण जन्ममृत्यू तरति किमित्यनः ‘“त्रिभिरत्य सन्धिम्" इत्युक्तवेदोक्तभगवत्तत्त्वादिकं जानंश्चेत्याह- ब्रह्मज्ञमिति । निचाय्य विचार्य इमां वक्ष्यमाणां यो विद्वानेतत् त्रयं विदित्वा एवं ज्ञातप्रकारेण चिनुते स इत्यादि योजना ॥ १.१.१७ ॥

### **वामनपण्डिताचार्यः**

न केवलमिष्टकासु च कर्माङ्गत्वेन विष्णुज्ञानान्मुक्तिः । किन्तु विष्णोः सर्वज्ञत्वज्ञानादेव मुक्तिरित्यभिप्रायेणाह - त्रिनाचिकेत इति ॥ त्रिः प्रश्नकर्तृत्वात् त्रिराधेयत्वात् त्रिः श्रोतृत्वाच अयं त्रिनाचिकेतः ।

‘“त्रिभिरेत्य सन्धिम्’” इत्यनूद्य " वेदैः..." इत्यादिना विवृणोति । त्रिभिर् वेदैरविरुद्धमर्थानुसन्धानं प्राप्य तदुक्तप्रकारेण भगवत्तत्वं जानन्, अन्यच्च तदधीनमित्यादिकं जानन्नित्यर्थः । एवं जानन्नेव जन्ममृत्यू तरति नान्यथेति भावः । यज्ञदानतपःकर्ता त्रिकर्मकृदुच्यते । " यज्ञदान...” (गीता. १८.५) इत्यादिगीतावचनात् ॥ १.१.१७ ॥

### **श्रीवादिराजतीर्थः**

वादि- ‘“तथा प्रायुङ्क्त च’” इत्यत्र तथा नाचिकेत इति तन्नामानुस्यूततयैव प्रायुङ्क्त । त्रिवारं कृतनाचिकेताग्निपूज इति हि तस्यार्थः । सृङ्कां कण्ठमालाम् । अनेकरूपां स्वर्णमयीमित्यर्थः । " यज्ञादिष्वन्तर्भावात्" इत्यत्र यजनाध्ययनयोर् यज्ञपदेनैव गृहीतत्वादिति ज्ञेयम् । इदं चोपलक्षणम् । यजनादिषट्- कर्मस्वपरिगणिततपसोऽपि सङ्गृहीतत्वादयमेव विभागः श्रेयानित्यपि द्रष्टव्यम् । " तपसा ब्रह्म विजिज्ञासस्व" इति हि श्रुतिः ॥ १.१.१७ ॥

### **श्रीवेदेशतीर्थः**

"त्रिभिरेत्य सन्धिम्" इत्येतदप्रतीतेरनूद्य तात्पर्यमाह- त्रिभिरिति ॥ त्रिभिर् ऋग्यजुःसामाथर्बाख्यैर् वेदैः सन्धिं सम्बन्धमेत्य प्राप्य, इत्यक्षरार्थमभिप्रेत्यं तत्तात्पर्यमुक्तम् - वेदैरविरुद्ध इति ॥ वेदविरुद्धत्वे वेदैः सह सम्बन्धायोगादिति भावः । ननु वेदाविरुद्धत्वं वेदाध्ययनवत्त्वं तदुक्तकर्मानुष्ठानवत्त्वं वा वाच्यम् । अन्यस्यासम्भवात् । नच तद्युक्तम् । अज्ञानामपि वेदाध्ययनादिसत्त्वेन जन्ममृत्यूत्तरणप्रसङ्गादित्यत आह- वेदेति ॥ तथाच ‘‘त्रिनाचिकेतः’” “त्रिकर्मकृत्” “जन्ममृत्यू तरति’” इत्युक्ते भगवज्ज्ञानेनैव मोक्षश्रवणात्कथमेतदित्याशङ्कायां ज्ञानद्वारैव कर्मणो मोक्षसाधनत्वमभिप्रेतं न साक्षादिति भावेन " त्रिभिरेत्य सन्धिम् ” इत्युक्तमिति भावः । एतेन ‘“त्रिभिर् मातापित्राचार्यैः सन्धिं सम्बन्धमेत्य मात्राद्यनुशासनं यथावत्प्राप्य इत्यर्थः” इत्येतदपव्याख्यानमित्युक्तं भवति । तस्यापि कर्ममात्रत्वेन साक्षाज्जन्ममृत्यूत्तरणहेतुत्वासम्भवात् त्रिकर्मकृत् ‘“इज्याध्ययन- दानानां कर्ता'' इति व्याख्यानमसदिति भावेन तद्व्याचष्टे - त्रिकर्मकृदिति ॥

परोक्त एवार्थः किन्न स्यादित्यतो यज्ञदानतपसामावश्यकत्वस्मरणादिति

भावेनाह - यज्ञेति । अध्ययनमपि न त्याज्यमिति चेन्न । अत्र तपः शब्दस्य-

देवद्विजगुरुप्राज्ञपूजनं शौचमार्जवम् ।

ब्रह्मचर्यमहिंसा च शारीरं तप उच्यते ॥ गीता १७.१४ ॥

अनुद्वेगकरं वाक्यं सत्यं प्रियहितश्च यत् ।

स्वाध्यायाभ्यसनं चैव वाङ्मयं तप उच्यते ॥ गीता १७.१५ ॥

ननःप्रसादः सौम्यत्वं मौनमात्मविनिग्रहः ।

भावसंशुद्धिरित्येतत्तपो मानसमुच्यते ॥ गीता १७.१६

इत्युक्तत्रिविधतपः परत्वेनाध्ययनस्यापि तदन्तर्गतत्वादिति भावः ॥ १.१.१७ ॥

### **श्रीवेदेशतीर्थखण्डार्थः**

बे.खं- अनन्तलोकाप्तिमित्यनेनाग्निस्थभगवज्ज्ञानमनन्तलोकाप्तिसाधन- मित्युक्तम् । तत्र तज्ज्ञानमेव कथं स्यादित्याशङ्कां परिहरन्ननन्त- लोकाप्तिमित्युक्तं विवृणोति त्रिनाचिकेत इति ॥ नचिकेतसोऽयं नाचिकेतस् त्रिशश्चितो नाचिकेतोऽग्निर्येन सस् त्रिनाचिकेतस् त्रिकर्मकृद् यज्ञदानतपःकर्ता त्रिभिर् ऋग्यजुःसामाख्यैर्वेदैः सन्धिं सन्धानमेत्य वेदैरविरुद्धो भूत्वा वेदोक्तप्रकारेण भगवत्तत्त्वादिकं ज्ञात्वेति यावत् । जन्ममृत्यू तरति । न वेदोक्तप्रकारेण भगवज्ज्ञानमपि साक्षान्मोक्षसाधनं किन्तु मननादिद्वारैव । मोक्षोऽपि न जन्ममृत्यूत्तरणरूप एव । किन्तु सुखरूपश्वेति भावेन प्रकारान्तरेणाप्यग्निस्थभगवज्ज्ञानं मोक्षसाधनमित्याह- ब्रह्मजज्ञमिति ॥ ब्रह्मणी वेदाज्जायते अभिव्यज्यत इति ब्रह्मजः सर्वं जानातीति ज्ञः, ब्रह्मजवासी ज्ञश्वेति ब्रह्मजज्ञस्तं देवं क्रीडादिगुणसम्पन्नम् ईडचं स्तुत्यं तं विदित्वा निचाय्य विचार्य तथापरोक्षतो निश्चित्येमामत्यन्तं शान्तिम् आत्यन्तिकसुखरूपां शान्तिं मुक्तिमेति । "मोक्षश्शान्तिश्च शरणं निर्वाणञ्चाभिधीयते" (भा. ता. २.६.६ ) इति वचनात् ॥१.१.१७ ॥

### **श्रीवरदतीर्थः**

बरद- ‘“त्रिनाचिकेतस्त्रिभिरेत्य सन्धिम्' इत्येतद्दुर्गमार्थत्वाद्व्याचष्टे- त्रिभिरिति ॥ वेदैरविरुद्धत्वं केन प्रकारेणेत्यत आह- वेदेति ॥ " त्रिकर्मकृत्" इत्युक्तानि त्रीणि कर्माणि कानीत्यत आह- त्रिकर्मकृदिति ॥ यजनयाजनाद्यनेकेषु कर्मसु सत्सु यज्ञदानतपसामेव कर्तेति किं विशिष्या- भिधीयत इत्यतस्तेषामेव विशेषतः कर्तव्यत्वविधेरेवेत्याह- यज्ञदानेति ॥

॥ १.१.१७ ॥

### **श्रीराघवेन्द्रतीर्थखण्डार्थः**

‘“तवैव नाम्ना भविताऽयमग्निः" इत्युक्तम् । तथैव व्यवहरन् तदनुष्ठातृफलमाह - त्रिनाचिकेत इति ॥ नचिकेतसोऽयं नाचिकेतः । नाचिकेतस इति वक्तव्ये छान्दसः सलोपः । त्रयो नाचिकेता यस्यासौ त्रिनाचिकेतः, त्रिवारानुष्ठितनाचिकेतनामकाग्निचयनः पुमानित्यर्थः । त्रिभिर्वेदैः सन्धिं सन्धानम् एत्य प्राप्य यो वर्तते वेदत्रयाविरुद्धो वर्तते, वेदत्रयोक्तमार्गेण भगवत्तत्त्वादिकं जानन् वर्तत इति यावत् । ‘“त्रिभिरेत्य सन्धिम्” इत्यस्य पूर्वत्रोत्तरत्र चान्वयः । त्रिकर्मकृद् यज्ञदानतपः कर्ता, जन्ममृत्यू तरति मुक्तो भवतीत्यर्थः । किमेतावतैव त्रिनाचिकेतत्वत्रिकर्म- कृत्त्वमात्रेण मुक्तो भवतीत्यत त्रिभिरेत्य सन्धिमित्युक्तम् । भगवत्तत्त्वादि- ज्ञानमप्यावश्यकमिति भावेन तद्व्यनक्ति- ब्रह्मजज्ञमिति । ब्रह्म वेदस् तत्र व्यक्तत्वाद् ब्रह्मजो विष्णुः, "सप्तम्यां जनेर्डः ” (सि. कौ. ३००७) जानातीति ज्ञः सर्वज्ञः, " इगुपधज्ञाप्रीकिरः कः " (सि.कौ. २८९७) ब्रह्मजश्चासौ ज्ञश्च ब्रह्मजज्ञस् तम् । देवं क्रीडादिगुणविशिष्टम्, ईड्यं ब्रह्मादिभिः स्तुत्यम्, निचाय्य विचार्य, विदित्वा साक्षात्कृत्य, इमां बेदाद्युक्तां पूर्वोत्तरजन्ममृत्यूत्तरणरूपां वक्ष्यमाणरूपां वा, शान्तिम् अत्यन्तं यथा भवति तथा एति प्राप्नोति इति ॥ १.१.१७ ॥

