+++
title = "०९ नचिकेतसा स्वर्गस्वरूपनिरूपणम्"

+++


## स्वर्गे लोके न भयं किञ्चनास्ति न तत्र त्वं न जरया बिभेति

**नचिकेतसा स्वर्गस्वरूपनिरूपणम् **

# **उपनिषत्**

# **स्वर्गे लोके न भयं किञ्चनास्ति**

# **न तत्र त्वं न जरया बिभेति ।**

# **उभे तीर्त्वा अशनायापिपासे**

# **शोकातिगो मोदते स्वर्गलोके ॥ १.१.१२ ।**

### **श्रीव्यासतीर्थः**

स्वर्ग्याग्निस्वरूपज्ञानलक्षणं द्वितीयं वरं याचितुं हेतुतया तत्फलस्वर्गस्वरूपं निरूपयति- स्वर्ग इति ॥ १.१.१२ ॥

### **श्रीवेदेशतीर्थखण्डार्थः**

नचिकेता द्वितीयं वरं प्रार्थयितुमाह- स्वर्ग इति ॥ हे मृत्यो स्वर्गे लोके भयं किञ्चन किमपि नास्ति । क्षुद्रभयाभावेऽपि मरणं स्यादित्यत उक्तम्- न तत्र त्वमिति । न तत्र मन्वन्तरकालपर्यन्तं मृत्युरस्तीत्यर्थः । जरया न बिभेति । अशितुमिच्छा अशनाया पातुमिच्छा पिपासा ते उभे तीर्त्वा शोकमतिक्रम्य गच्छतीति शोकातिगः स्वर्गलोके मोदते ॥ १.१.१२ ॥

### **श्रीवरदतीर्थखण्डार्थः**

द्वितीयं वरं प्रार्थयितुम् उपोद्घातं रचयति - स्वर्गे लोक इति ॥ ॥१.१.१२ ॥

### **श्रीराघवेन्द्रतीर्थखण्डार्थः**

स्वर्ग्याग्निस्वरूपज्ञानलक्षणं द्वितीयं वरं याचितुं तद्याञ्चायां हेतुतया स्वग्र्ग्याग्निज्ञानफलस्वर्गशब्दितविष्णुलोकस्वरूपमाह - स्वर्ग इति ॥ स्वर्गे लोके स्वर्गशब्दिते भगवल्लोके किञ्चन किमपि भयं नास्ति । तत्र लोके त्वं च नासि, शिक्षकस्सन्निति भावः । न जरया बिभेति, तल्लोकं गत इति योज्यम् । अशनायापिपासे उभे तीर्त्वा शोकातिगः शोकानतिक्रान्तस्सन् मोदते= सुखमनुभवति । स्वर्गलोक इति पुनरुक्तिरादरार्थम् । यद्वा, नायं लोकः विष्णुलोकः, किन्तु प्रसिद्धस्वर्गलोक एवेति ज्ञापनाय पुनरुक्तिः । “प्राप्य स्वर्गं तत्र भयातिगः । उष्य मन्वन्तरं कालम् ” इत्यादि भाष्योक्तेः ॥ १.१.१२॥

