+++
title = "०३ निषिद्धद्रव्यदानस्य अनन्दलोकप्रापकत्वम्"

+++


## पीतोदका जग्धतृणा दुग्धदोहा निरिन्द्रियाः

**निषिद्धद्रव्यदानस्य अनन्दलोकप्रापकत्वम्**

# **उपनिषत्**

# **पीतोदका जग्धतृणा दुग्धदोहा निरिन्द्रियाः ।**

# **अनन्दा नाम ते लोकास्तान् स गच्छति ता ददत् ॥ १.१.३**

### **श्रीव्यासतीर्थः**

पीतमेवोदकं याभिर्नतु पातव्यमस्ति । जग्धमेव तृणं नतु जग्धव्यमस्ति । दुह्यत इति दोहः क्षीरम्, दुग्ध एव दोहो नतु दोग्धव्यमस्ति यासां तास्तथोक्ताः । न विद्यते नन्दः सुखं येषु ते अनन्दास् तान् स गच्छति ता दददिति मन्वानः स पितरमुवाच । द्वितीयं तृतीयं द्विवारं त्रिवारं चोवाच १.१.३॥

### **श्रीवादिराजतीर्थः**

‘‘पीतोदका जग्धतृणाः" इत्यत्र जरठाया गोः प्रशिथिलदन्तत्वेन पुनस् तृणग्रहणे शक्त्यभावात् प्राग्जग्धमेव तृणं याभिर्नतु जग्धव्यमस्ति ता जग्धतॄणाः । अत एव दूरगमने शक्त्यभावाच्च पिपासाभावात् पीतमेवोदकं याभिर्न तु पातव्यमस्तीति ताः पीतोदकाः ॥ १.१.३ ॥

### **श्रीवेदेशतीर्थखण्डार्थः**

कथम् ? पीतमेव नतु पातव्यमुदकं याभिस्ताः पीतोदकाः । जग्धं भक्षितमेव नतु भक्षणीयं तृणं यासां ता जग्धतृणाः । दुह्यत इति दोहः क्षीरम्, दुग्धमेव दाहो नतु दोह्यमस्ति यासां तास्तथोक्ताः । निरिन्द्रियाश्चक्षुः पादा- दीन्द्रियशून्याः । अप्रजननसमर्था वा । या गावस्ता ददत् प्रयच्छन् यः पुरुषः स ये ते प्रसिद्धा अनन्दा नाम लोकास्तान् गच्छतीति । अत्र प्रामादिकैक- गोदानव्यावृत्त्यर्थं पीतोदका इत्यादिबहुवचनम् । नन्वन्यत्रानन्दशब्दस्तमः- परतया व्याख्यातः । यथोक्तं " नित्यदुःखस्वरूपत्वादनन्दं ततमो मतम्” इति । तत्कथमेतादृग्गोदानमात्रेण तमः प्राप्तिरिति । सत्यं, अत्रापि गोदानकर्तुस् तम योग्यत्वेऽनन्दशब्दस्य तमः परत्वमन्यथा तादृगनित्यनरकपरत्वमित्य- ङ्गीकारादिति ॥ १.१.३ ॥

### **श्रीराघवेन्द्रतीर्थखण्डार्थः**

श्रद्धाविष्टत्वमेव व्यनक्ति- पीतोदका इत्यादिना ॥ पीतमेव उदकं याभिर् न तु पातव्यमस्ति ताः पीतोदकाः । जग्धमेव भक्षितमेव तृणं न तु जग्धव्यमस्ति याभिस्ता जग्धतृणाः । दुह्यत इति दोहः, कर्मणि घञ्, क्षीरम्, दुग्ध एव दोहो यासां न तु दोग्धव्यमस्ति ता दुग्धदोहाः । निरिन्द्रिया निर्वीर्याः, दुर्बला इति यावत् । ता उक्तरूपा गा ददत् प्रयच्छन् स पुमान् तान् लोकान् गच्छति । ते प्रसिद्धाः । अनन्दा अविद्यमानसुखाः । य इति शेषः । ये लोकास्तान्, इत्येवं श्रद्धा आविवेशेत्यर्थः ॥ १.१.३ ॥

