+++
title = "०५ पितुः शापस्य नचिकेतसः प्रतिक्रिया"

+++


## बहूनामे प्रथम बहूनामेमि मध्यमः

**पितुः शापस्य नचिकेतसः प्रतिक्रिया**

# **उपनिषत्**

# **बहूनामे प्रथम बहूनामेमि मध्यमः ।**

# **किंस्विद् यमस्य कर्तव्यं यन्मयाऽद्य करिष्यति ॥ १.१.५ ॥ **

### **श्रीव्यासतीर्थः**

व्यास - “मृत्यवे त्वा ददानि” इति म्रियस्वेति शप्तश्चाह- बहूनामित्यादि ॥ बहूनां मृतानां मध्येऽहं प्रथमो यममेमि तदा यमस्य मया कर्तव्यं किमासीद्यत्करिष्यतीत्यादि योजना ॥ १.१.५ ॥

### **श्रीवादिराजतीर्थः**

"बहूनामेमि मध्यमः” इत्यत्र मध्यमः मध्यस्थः सन् । मरणं तावत्सार्वजनीनम् । एवं च ममानेन न काऽपि हानिरिति भावेन बहूनामित्याद्युक्तम् ॥ १.१.५ ॥

### **श्रीवेदेशतीर्थखण्डार्थः**

एवं शप्तः पुत्र आह- बहूनामिति ॥ यद्यप्यहमद्य बहूनां पुरुषाणां मध्ये प्रथमो मुख्यः सन् यममेमि । वर्तमानसामीप्याद्वर्तमानव्यपदेशः । एवं बहूनां पुरुषाणां मध्यमः सन् वा यममेमि । तथापि यमो मया यत्करिष्यति तत्कर्तव्यं यमस्य किंस्वित् किमेव न किमपि । तथाच व्यर्थमेव त्वदीयं दानमिति भावः । अप्रयोजकतया गमने त्वया न तस्य प्रयोजनमित्यत उक्तम्- प्रथमः सन्नेमीति ॥ मुख्यत्वेनागतस्य शुश्रूषाद्यनङ्गतया न तस्य त्वया प्रयोजनमित्यत उक्तम् - मध्यमः सन् इति । तच्छुश्रूषकाणां नियतत्वेन तन्मध्ये मम प्रवेशायोगादिति भावः ॥ १.१.५ ।

### **श्रीवरदतीर्थखण्डार्थः**

मरणं नामास्माकमकिञ्चित्करमित्याह - बहूनामिति ॥ अहं बहूनां पुरुषाणां मध्ये प्रथमो भूत्वा यममेमि प्राप्तवानस्मि । केषुचित्कालेषु बहूनां पुरुषाणां मध्यमः सन् यममेमि प्राप्तवानस्मि । तदा किंस्विद्यमस्य कर्तव्यम् । मया किं कर्तव्यमासीत् । तन्न किमपीत्यर्थः । अद्य मृतेन मया यत्कृत्यं करिष्यति तथाविधं कार्यं पूर्वं किंस्विदासीदित्यर्थः ॥ १.१.५ ॥

### **श्रीराघवेन्द्रतीर्थखण्डार्थः**

पित्रा शप्तश्च पुत्रः शापमङ्गीकृतवानित्याह- बहूनामिति ॥ बहूनां मरिष्यमाणानां मध्ये अहं प्रथमः सन् यममेमि यामि । बहूनां मृतानां मध्ये मध्यमस्सन् वा यममेमि । तदा यमस्य मया किंस्वित् किं वा कर्तव्यं स्यात् ? यन्मयाऽद्य करिष्यति तत् किमस्ति ? न किमपि ॥ १.१.५ ॥

