+++
title = "०८ प्रथमतः नचिकेतसा पितृसौमनस्यप्रार्थनम्"

+++


## शान्तसङ्कल्पः सुमना यथा स्याद् वीतमन्युर्गौतमो माऽभिमृत्यो

**प्रथमतः नचिकेतसा पितृसौमनस्यप्रार्थनम्**

# **उपनिषत्**

# **शान्तसङ्कल्पः सुमना यथा स्याद् वीतमन्युर्गौतमो माऽभिमृत्यो ।**

# **त्वत्प्रसृष्टं माऽभिवदेत् प्रतीत एतत् त्रयाणां प्रथमं वरं वृणे ॥ १.१.१० ॥**

### **श्रीव्यासतीर्थः**

वरान् वृणीते- शान्तेत्यादिना ॥ मदनिष्टे शान्तसङ्कल्पः मामभि मां प्रति वीतमन्युर् अपगतकोपः । त्वत्प्रसृष्टं त्वया प्रेषितं प्रतीतः प्रत्यभिज्ञानवान् । यथेति सर्वत्रानुवर्तनीयम् ॥ १.१.१० ॥

### **वामनपण्डिताचार्यः**

एवमुक्ते नचिकेताः स्वपितुः सौमनस्यमेव प्रथमं वरं वव्रे - शान्तसङ्कल्प इत्यादिना ॥ अयोग्यकृतौ शान्तसङ्कल्पः, योग्यकृतावेव सुमनाश्च यथा स्यान् मत्पिता गौतमः गोत्रविशेषतः । मां प्रति वीतमन्युश्च यथा स्यात् । अथ मां प्रति सूनृतवाणीमभिवदेच्च ॥ १.१.१० ॥

### **श्रीवेदेशतीर्थखण्डार्थः**

एवमुक्तो नचिकेताः प्रथमं वरं वृणोति - शान्तसङ्कल्प इति ॥ मृत्यो, गौतमः गोतमगोत्रापत्यं मम पिता । मामभि मां प्रति वीतमन्युर् विगतकोपोऽत एव मदनिष्टे शान्तसङ्कल्पः सुमनाः प्रसन्नमनाश्च यथा स्यात् । किञ्च त्वत्प्रसृष्टं त्वया प्रेषितं मां प्रतीतः स एवायं पुत्र इति प्रत्यभिजानन् यथाभिवदेत् सम्यग्वदेत् । एतत्पूर्वोक्तत्रयाणां वराणां मध्ये प्रथमं वरं वृणे ॥ ॥ १.१.१० ॥

### **श्रीवरदतीर्थखण्डार्थः**

नाचिकेता ब्रवीति - शान्त इति । पुत्रो मृतो भवेदिति यः सङ्कल्पः, मत्पिता तत्सङ्कल्पात् शान्तिमान्भवेदिति शान्तसङ्कल्पशब्दार्थः ॥ ॥ १.१.१० ॥

### **श्रीराघवेन्द्रतीर्थखण्डार्थः**

एवं यमेनोक्तो नचिकेताः प्रथममेकं वरं तावद् वृणुत इत्याह वेदपुरुषः- शान्तेति ॥ हे मृत्यो गौतमः मम पिता शान्तसङ्कल्पः मदनिष्टे शान्तः सङ्कल्पः यस्य स तथा, सुमनाः शोभनमनस्कः यथा स्यात्, माऽभि मां प्रति वीतमन्युः- अपगतकोपः, यथा स्यादिति प्रत्येकमन्वेति त्वत्प्रसृष्टं त्वया प्रेषितं माऽभि मां प्रति प्रतीतः प्रत्यभिज्ञानवान् यथा वदेत्, एतद् एतं वराणां प्रथमं वरं वृणे इत्याह नचिकेता यमं प्रतीत्यर्थः ॥ १.१.१० ॥

