+++
title = "०२ भगवतो हंसाद्यष्टादशरूपवैभवम्"

+++


## हंसः शुचिषद् वसुरन्तरिक्षसद्धोता वेदिष- दतिथिर्दुरोणसत्

**भगवतो हंसाद्यष्टादशरूपवैभवम्**

# **उपनिषत्**

# **हंसः शुचिषद् वसुरन्तरिक्षसद्धोता वेदिष- दतिथिर्दुरोणसत् । **

# **नृषद् वरसदृतसद् व्योमसद- ब्जागोजा ऋतजा अद्रिजा ऋतं बृहत् ॥२.२.२ ॥**

## **भाष्यम्**

***'**नित्यं हीनोऽखिलैर्दोषैस्साररूपो यतो हरिः । ***

***हंस इत्युच्यते तस्माद् वायुस्थः शुचिषत्स्मृतः ॥ ***

***वरसुर्वसुरित्युक्तस्स एवाप्यन्तरिक्षगः । ***

***होता सर्वेन्द्रियादिस्थो वेद्यां पूज्यश्च वेदिषत् ॥ ***

***अत्यन्नश्चातिथिः प्रोक्तो यस्मादन्नं थमुच्यते । ***

***स द्रोणकलशे सोमे स्थित उक्तो दुरोणसत् ॥ ***

***नृषु स्थितश्व देवेषु वरेष्वपि स एव तु । ***

***ऋतरूपे तथा वेदे व्योमाख्यप्रकृतावपि ॥***

***व्योतं जगदिदं यस्यां सा व्योम श्रीरुदाहृता । ***

***अब्जगोजाद्रिजेष्वेवमास्ते सोऽब्जादिकस्ततः ॥ ***

***तथैवर्तेषु मुक्तेषु गतास्ते विष्णुमित्यृताः । ***

***वेदैर्मुख्यतया प्रोक्त ऋतमित्येव चोच्यते ॥***

***बृहत् पूर्णगुणत्वाच्च स एव पुरुषोत्तमः ॥ २.२.२ ॥***

### **श्रीव्यासतीर्थः**

व्या- हंस इत्यादिभगवन्महिमप्रतिपादकं दुर्गमार्थत्वाद्व्याचष्टे- नित्यमित्यादिना ॥ अनेन जहातीति हम्, स एव सारत्वात्स इति हंस इति विग्रहः सूचितो भवति । शुचौ सीदतीति शुचिषत् । तस्य प्रतिपदम् - बायुस्थ इति ॥ वरसुः श्रेष्ठसुखः । जुहोतीति होता । वेद्यां मुख्यपूज्यः सन् तिष्ठतीति वेदिषत् । अत्यन्नो ऽतिशयेनान्नवान् । प्रकृतिर्व्योमेति कस्मादुक्तेत्यत उक्तम्- व्योतमिति ॥ यस्मादस्यामिदं जगद्व्योतं तस्मात्सा व्योमेति योज्यम् । तथैव ऋतेषु मुक्तेषु जातेषु तज्ज्ञानादिष्वास्ते तत ऋतजा इति योज्यम् । मुक्ताः केन निमित्तेन ऋता इत्यत उक्तम्- गता इति ॥२.२.२॥

### **वामनपण्डिताचार्यः**

अथापि हंस इत्यादिना विशेषोपास्तये विष्णुविशेषणं यदुक्तं तच्च " नित्यं हीनः" इत्यादिना महाकौर्मवचनेन व्याख्याति । हीनश्चायं दोषैः सारश्चेति हंसः । पाप्मभिरविद्धत्वान्मुख्यवायुः शुचिः । तस्मिन् निषीदतीति शुचिषत् । वरं सुखमस्येति वरसुर् वसुनामा । ऋत्विजामिन्द्रियादिषु स्थित्वा होतृत्वात् होता । उत्तरवेद्यां पूज्यत्वेन स्थितत्वाद् वेदिषत् ।

चतुर्भिश्च चतुर्भिश्च द्वाभ्यां पञ्चभिरेव च ।

हूयते च पुनर्द्वाभ्यां स मे विष्णुः प्रसीदतु ॥ ( म. भा. शान्ति. ४६.४७)

इति वचनात् स एव हि उत्तरवेद्यां यज्ञैः पूज्यः । अत्यन्नवानतिथिः । थकारस्यान्नवाचकत्वात् । "अन्नं थम्” इति च्छान्दोग्ये (१.३.३) । द्रोणकलशस्थे सोमे स्थितत्वाद् दुरोणसत् । हंसादिनामकः शुच्यादिषु स्थित इत्यर्थः । मर्त्येषु स्थितत्वान् नृषत् । मर्त्योत्तमेषु देवेषु स्थितत्वाद् वरसत् । ऋतव्योमाख्ययोर्वेदप्रकृत्योरपि स्थितत्वादृतसत्, व्योमसत् । विशेषादोतं हि जङ्गमादिकं जगत् प्रकृतिदेव्याम् । “अद्भ्यः सम्भूतो हिरण्यगर्भः " (म.ना.उ.१.१२) इति श्रुतेरब्जो ब्रह्मा तस्मिन्नास्त इति अब्जाः । सरस्वत्यां जातत्वाद् गोजो गरुडादिः । तस्त्थत्वाद् गोजाः । आदिशब्दादद्रि- जाश्च । आदरणीयत्वादद्रिरिति रुद्रो गद्यते । तज्ज इन्द्रः । तत्स्थो ऽद्रिजा भगवान् । ऋतशब्दितेषु मुक्तेष्वास्त इति ऋतजाश्च स उक्तः । ते मुक्ता विष्णुं गतास्तिष्ठन्तीति हि ऋतशब्दिता भवन्ति । मुख्यत एव वेदा गच्छन्ति वाचकत्वेनेति भगवान् मुख्यत ऋतम् । उक्तानुक्तगुणैः पूर्णत्वाद् बृहदिति च स एवोच्येते ॥ २.२.२ ॥

### **श्रीवादिराजतीर्थः**

वादि- “हंसः शुचिषत्" इत्यत्र दोषान् जहातीति हम्, सारत्वात् स इत्यर्थस्याभिप्रेतत्वे हं चासौ सचेति हस इत्येव स्यात् । हंस इति कथमिति चेन्न । निरुक्तमहिम्नाऽनुस्वारागमसम्भवात् । शुचौ सीदतीति शुचिषत् । षट्लृधातोः ‘“धात्वादेः षः सः " (सि. कौ. २२६४) इति सकारादेशमनपेक्ष्य यथास्थितधातुप्रयोगे सदितिवत् षदित्यपि शब्दो निष्पन्न इति ज्ञेयम् । होता इन्द्रियेषु विषयहोता । दुरोणसदित्यत्र दुरोणपदस्य संसृष्टोच्चारणे सति द्रोणकलश इति सिद्ध्यति अर्शवानर्श इतिवद् द्रोणवान् सोमरसः द्रोणपदेनोच्यत इति भावेनोक्तम्- द्रोणकलशे सोम इति ॥ अब्जादिपदात् 'आस उपवेशने " इति धातोः सकारस्य रुत्वे विसर्गे च अब्जा अब्ज आसीन इति सोमपाशब्दवदयं शब्दो निष्पन्नः । एवमन्यत्रापि द्रष्टव्यम् । गोजं क्षीरम् । अद्रिजं रत्नादि ॥२.२.२ ॥

"

### **श्रीवेदेशतीर्थः**

"हंसः" इति मन्त्रमप्रतिपत्तिविप्रतिपत्तिनिरासाय प्रमाणेन त्र्याचष्टे- नित्यमिति ॥ आधिक्यार्थकानुस्वारार्थः नित्यमिति । हेत्यस्यार्थो हीन इति । “ओहाक् त्यागे" इति धातोः । अखिलैर्दोषैरित्यस्य योग्यतया सम्बन्धः । स इत्यस्यार्थः साररूप इति । एतेन हन्ति गच्छतीति हंस इति व्याख्यानं प्रमाणविरुद्धत्वादपास्तम् । दिवि आदित्यात्मना सीदतीति शुचिषद् इति व्याख्याननिगमायाह- वायुस्थ इति ॥ शुचिर् वायुस् तत्र सीदतीति शुचिषत् । वसुर् वाय्वात्मना अन्तरिक्षे सीदतीत्यन्तरिक्षसदिति व्याख्याननिरासायाह- बरसुरिति ॥ उत्तमसुखरूप इत्यर्थः । ‘“स्वित्यानन्दः समुद्दिष्टः” (बृ.भा.७.७.१ ) इत्युक्तेः । वशब्दो वरत्ववाची । होताग्निरिति व्याख्यानमसदिति भाबेनाह होतेति । सर्वेन्द्रियविषयहोतृत्वादित्यर्थः । वेद्यां सीदतीति वेदिषदिति पदार्थमभिप्रेत्य तात्पर्यमाह - वेद्यामिति ॥ अतिथिः सोमः सन् द्रोणकलशे सीदतीति दुरोणसदिति व्याख्याननिरासाय अतिथिशब्दार्थं तावदाह- अत्यन्न इति ॥ अतिशयितान्न इत्यर्थः । चशब्द एवार्थः । कथमस्माच्छब्दादयमर्थो लभ्यत इत्यतस्तच्छब्दार्थमाह- यस्मादिति ॥ उच्यते "अन्नं थम्" इति छन्दोगश्रुताविति शेषः । अतिशब्दश्चातिशयार्थकः प्रसिद्ध एवेति भावः । इदानीं दुरोणसदित्यस्यार्थ - माह - स इति ॥ द्रोणकलशे स्थित इति शेषः । स्थित इत्यस्य सप्तम्यन्ततया अत्रापि सम्बन्धो वा । द्रोणे स्थितं दुरोणम् । तच्च योग्यतया सोम एव तत्र सीदतीति दुरोणसदित्यर्थः । नृषद्वरसदित्यस्यार्थमाह- नृष्विति ॥ बरेष्वित्यनुवादेन देवेष्विति व्याख्यानम् । अपिशब्दात् स्थित इत्यनुकर्षः । तुशब्दो नरापेक्षया विशेषद्योतकः । ऋतसदित्यस्यार्थः - ऋतरूप इति ॥ याथार्थ्यनियमादित्यर्थः । स्थित इत्यनुवर्तते । व्योमसदित्यस्यार्थमाह- व्योमाख्येति ॥ प्रकृतौ व्योमशब्दं निर्वक्ति- व्योतमिति ॥ अब्जा गोजा ऋतजा अद्रिजा इत्यनेन ब्रह्मणः शङ्खशुक्तिमकरादिसर्वात्मकत्वमुच्यत इति व्याख्याननिरासाय अब्जा गोजा ऋतजा अद्रिजा इत्यभेदोक्तौ निमित्तमाह- अब्जेति ॥ अब्जाः शङ्खादयः, गोजा व्रीहियवादयः, अद्रिजा नद्यादय आस्ते यत इति शेषः । अब्जादिको ऽब्जा इत्यादिनामकः ।

शुचिषदित्यादिना सर्वत्रावस्थितभगवत्स्वरूपकथनादत्रापि तत्तत्स्थितत्वेनैव तदभेदोक्तिरिति व्याख्येयमिति भावेनैवमित्युक्तम् । ऋतजा इत्यस्यार्थमाह- तथैवेति ॥ ऋतेषु मुक्तेषु नियामकतया जात इति ऋतजा इति शेषः । अर्थविशेषकथनायैव क्रमोल्लङ्घनम् । कथं मुक्तानाम् ऋतत्वमित्यत आह- गता इति ॥ " ऋ गतौ " इति धातोरित्यर्थः । विष्णुमित्यस्य योग्यतया सम्बन्धः ।
"अब्जादिरूपेण सर्वात्मापि सन् ऋतम् अवितथस्वभावः" इति व्याख्यान- निरासाय ऋतमित्यस्यार्थमाह- वेदैरिति । ऋतशब्दो वेदवाचीत्युक्तम् । वेदाभेदस्य बाधितत्वाद् वेदैः प्रोक्त इत्युक्तम् । वाच्यवाचकयोरभेदव्यपदेशस्य “अयं वै लोकः प्रथमा महानाम्नी" इत्यादौ दृष्टत्वात् । अब्जा इत्यादिवद् वेदस्थत्वाद् वेदाभेदोक्तिरित्यङ्गीकारे ऋतसदित्यनेन पुनरुक्त्यापातः । देवताधर्मादिनिरासाय मुख्यतयेत्युक्तम् । एवशब्देन परोक्तार्थव्यावृत्तिश् चशब्दः पूर्वोक्तविशेषणसमुच्चायकः । बृहन् महत् सर्वोपादानत्वादिति व्याख्याननिरासायाह- बृहदिति ॥ बृहच्चेति चशब्दान्वयः । पूर्णगुणत्वा- देवेत्येवशब्दान्वयः । तेन परोक्तहेतुनिरासः । नन्वादित्यपर एवायं मन्त्रः । "असौ वै दूरोहो योऽसौ तपति'' इत्युक्त्वा " हंसः शुचिषदित्येष वै हंसः शुचिषत्" इत्यादि श्रुतावुक्तत्वात् । हंस इति हंसाः सूर्यस्य रश्मय इत्युक्तत्वाच्चेति चेन्न । आदित्यान्तर्गतभगवत्परत्वेनाविरोधात् ॥२.२.२॥

### **श्रीवेदेशतीर्थखण्डार्थः**

नित्यं दोषैर्हीनत्वात् हम् । साररूपत्वात् सः । हं चासौ श्वेत हंसः । शुचौ वायौ सीदतीति शुचिषत् । वरसुखरूपत्वाद्वसुः । अन्तरिक्षे सीदतीति अन्तरिक्षसत् । सर्वेन्द्रियादिस्थः सन् इन्द्रियविषयादिहोतृत्वाद्धोता । वेद्यां पूज्यतया सीदतीति वेदिषत् । अतिशयितं थम् अन्नम् अस्यास्तीत्यतिथिः । द्रोणकलशे स्थितः सोमो दुरोणशब्देनोच्यते । तत्र सीदतीति दुरोणसत् । नृषु स्थित इति नृषत् । बरेषु देवेषु सीदतीति बरसत् । ऋते वेदे सीदतीति ऋतसत् । व्योमाख्यप्रकृतौ सीदतीति व्योमसत् । अब्जा अब्जेषु स्थितः ।बहुवचनं बहुरूपत्वाभिप्रायेण । गोजाः पृथिवीजन्येषु स्थितः । विष्णुं प्रति गतत्वाद् ऋता मुक्तास् तेषु नियामकतया जातत्वादृतजाः । अद्रिजेषु स्थितो ऽद्रिजाः । वेदैर्मुख्यतः प्रोक्तत्वादृतम् । पूर्णगुणत्वाद् बृहत् ॥२.२.२॥

### **श्रीवरदतीर्थः**

‘“हंसः शुचिषत्’” इति मन्त्रं दुर्गमत्वाद्व्याचष्टे - नित्यमिति ॥ अनेन हञ्चासौ सश्चेति हंस इत्युक्तं भवति । “ओहाक् त्यागे" इति धातोर् हशब्दो दोषत्यागवाची । वरश्वासौ सुखरूपचेति वसुरित्यर्थः । अयो जाताः पदार्था अब्जाः, गवि पृथिव्यां जाता गोजाः, अद्रेर्जाताः पदार्था अद्रिजाः, तेष्वब्जादिपदार्थेषु स्थितत्वादब्जादिनामक इत्यर्थः । ऋतेषु मुक्तेषु नियामकतया जात इति ऋतजाः । कथमुक्तानाममृतत्वमित्यत आह- गता इति ॥२.२.२॥

### **श्रीवरदतीर्थखण्डार्थः**

वरद. खं- अब्जा गोजा इत्यादि ॥ “ गोषा इन्द्रो नृषा अस्य श्वसा वाजसा उत’” इत्यादिवत् प्रथमैकवचनान्तम् । “जनसनखनक्रमगमो विट्” (सि.कौ.३४१३) इति विट्प्रत्ययान्तत्वात् ॥२.२.२॥

### **श्रीराघवेन्द्रतीर्थखण्डार्थः**

हरेर्महिमान्तरमाह - हंस इति ॥ “ ओहाक् त्यागे'' इत्यस्माड्डमु- प्रत्यये टिलोपे हमिति रूपम् । सारपदस्यान्तलोपे विसर्गे ह्रस्वे च स इति रूपम् । हञ्चासौ दोषहीनश्वासौ सश्च साररूपश्वेति- हंसः । ‘“नित्यं हीनोऽखिलैर्दोषैः” इत्यादिस्मृत्या निरुक्तत्वेन यथायोगं प्रकृतिप्रत्यया ऊह्याः । शुचौ वायावस्तीति शुचिषद् वायुस्थः । शुचिशब्दोपपदादस्तेः शतृप्रत्यये ‘‘इनसोरल्लोपः’” (सि.कौ. २४६९) इत्यकारलोपे षत्वे च शुचिषदिति रूपम् । एवमग्रेऽपि बोध्यम् । वं वरं सु सुखं यस्य सः वसुः । पूर्वपदे रशब्दलोपः । अन्तरिक्षसद् अन्तरिक्षगः । होता "हु दानादानयोः” इत्यतः कर्तरि तृच् । जुहोति शब्दादिविषयानत्ति अनुभवतीति इन्द्रियादिस्थः । बेद्यां पूज्यतयाऽस्तीति वेदिषत् । अति अतिशयितं थमन्नं यस्य सोऽतिथः स एवातिथिः । सोमरसपात्रे द्रोणकलशे तिष्ठतीति दुरोणसत् । नृष्वस्तीति नृषत् ।

वरेषु ब्रह्मादिदेवेषु अस्तीति वरसत् । ऋते यथार्थरूपे वेदे अस्तीति=क्रतसद् व्योमसत् प्रकृतिस्थः । व्योतमस्यां जगदिति जगदाधारभूता श्रीर् व्योमेत्युच्यते । विपूर्वात् ‘“ऊयी तन्तु सन्ताने" इति धातोरधिकरणे मन्प्रत्यये गुणेऽन्तलोपे व्योमेति सिद्धेः । अप्सु जायन्त इत्यब्जानि तेष्वास्त - इत्यब्जा अब्जशब्दोपपदादस्तेः क्विप् प्रत्यये सकारस्य रुत्वे विसर्गे सवर्णदीर्घे च अब्जा इति भवति । एवमग्रेऽपि । गोजा गोषु जातेष्वास्त इति गोजाः । ऋतेषु भगवन्तं प्राप्तेषु, मुक्तेष्विति यावत् तेषु जातानि ज्ञानादीनि तत्राऽस्त इति ऋतजाः । अद्रिषु जातेषु आस्त इत्यद्विजाः । ऋतं मुख्यतो- वेदप्रतिपाद्यम् । पूर्णगुणत्वाद् बृहत् । एतद्वै तदिति अत्र उत्तरत्र चानुषञ्जनीयम् ॥२.२.२॥

