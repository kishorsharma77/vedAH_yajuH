+++
title = "११ ब्रह्मविषयदर्शनादिभोगस्य भगवत्प्रसादैकसाध्यत्वम्"

+++


## यदा सर्वे प्रमुच्यन्ते कामा येऽस्य हृदि स्थिताः

**ब्रह्मविषयदर्शनादिभोगस्य भगवत्प्रसादैकसाध्यत्वम्**

# **उपनिषत्**

# **यदा सर्वे प्रमुच्यन्ते कामा येऽस्य हृदि स्थिताः । **

# **अथ मर्त्योऽमृतो भवत्यत्र ब्रह्म समश्नुते । २.३.१४ ॥**

## **भाष्यम्**

***‘**अन्तःकरणकामानां त्यागो व्यक्तिश्चिदात्मनाम् ।***

***कामानां तु तदा मुक्तो मृतिं नैवाभियास्यति ॥ २.३.१४ ॥***

### **श्रीव्यासतीर्थः**

व्या- नन्वाधिक्यज्ञानाद्भवन् भगवत्प्रसादो न फलम् । किन्तु फलहेतुर् अतस्तत्फलं किमित्यतो मोक्ष इत्याह- यदेति । तत्सर्वकामप्रहाणप्रतीतिं निवारयन् व्याचष्टे- अन्तः करणेति । २.३.१४ ॥

### **वामनपण्डिताचार्यः**

एवं सर्वोत्तमत्वज्ञानेन प्रसन्नात् परमात्मनः संसारमोक्षो जीवस्य स्यादित्याह - यदेति ॥ इमां सर्वकाममोक्षश्रुतिं सर्वकामाप्तिश्रुत्यविरोधेन योजयति- “अन्तःकरण..." इत्यादिना महावराहवचनेन ॥ अमृतो भूत्वा स्वयोग्यतानुसारेण परिपूर्णं सुखमश्नुते ॥ २.३.१४ ॥

### **श्रीवेदेशतीर्थः**

“यदा सर्वे प्रमुच्यन्ते कामाः " इत्यत्र सर्वकामत्याग उच्यत इति प्रतीतिनिरासाय मन्त्रं प्रमाणेनैव व्याचष्टे - अन्तःकरणेति । अत एव श्रुतौ

"हृदि स्थिताः” इति विशेषणम् । अन्यथा तद्व्यर्थं स्यादिति भावः । ननु सर्वात्मना कामत्याग एव श्रुत्यर्थः किन्न स्यात् । विशेषणस्य स्वरूपकथन- परत्वोपपत्तेरित्यत आह- व्यक्तिरिति ॥ चिदात्मनां तु इत्यन्वयः । मुक्तौ चिदात्मककामव्यक्तिसद्भावात्सर्वकामत्यागस्य श्रुत्यर्थत्वे बाधः स्यादित्युक्त एव श्रुत्यर्थ इति भावः "अथ मर्त्योऽमृतो भवति" इत्येतद्व्याचष्टे - तदेति ॥ अथशब्दार्थः- तदेति ॥ अमृतो भवतीत्यस्यार्थः- मृतिं नैवाभियास्यतीति

॥ २.३.१४ ॥

### **श्रीवेदेशतीर्थखण्डार्थः**

भगवद्विशेषप्रसादे सति किं भवतीत्यत आह- यदेति । यद्वास्य ज्ञानिनो भगवत्प्रसादाद्धृदि स्थिता अन्तःकरणाश्रिताः कामास्ते सर्वे प्रमुच्यन्ते सवासना उच्छिद्यन्ते अथ तदा मर्त्यो मरणादिधर्मकोऽपि अमृतो भवति मृर्ति नैवाभियास्यतीति । अत्र मुक्तौ ब्रह्म समश्नुते ब्रह्मविषय- दर्शनादिभोगान् करोतीत्यर्थः ॥ २.३.१४ ॥

### **श्रीवरदतीर्थः**

बरद- तत्त्वभावप्रसादाच्चान्तःकरणविकारभूतकामादिप्रपञ्चनिवृत्तिर्भवती- त्युच्यते - यदा सर्वे प्रमुच्यन्त इति ॥ तत्र जीवस्य काममात्रनिवृत्तिः कथ्यत इति प्रतीतिं निराकुर्वन्नेव कामादिनिवृत्त्यनन्तरममृतो भवतीति कथं युज्यते । कामादिनिवृत्तिव्यतिरेकेण मोक्षाभावादित्याशङ्कां परिहरति- अन्तःकरणेति ॥ २.३.१४-१४॥

### **श्रीवरदतीर्थखण्डार्थः**

वरद. खं- प्रसादे च सति किं भवतीत्यत आह- यदेति ॥ भगवत्प्रसादे सति मनोमयाः कामा निवर्तन्ते । यदा च ते निवर्तन्ते अथ तदनन्तरं मर्त्यस्सन् मरणादिधर्मकस्सन् अमृतो भवति मृत्युवर्जितो भवतीत्यर्थः ॥

### **श्रीराघवेन्द्रतीर्थखण्डार्थः**

तादृशप्रसादसाध्यं फलमाह - यदेति । परमप्रसादे सति पश्चाद्ये हृदि स्थिता अन्तःकरणगताः सर्वे कामास् ते यदा प्रमुच्यन्ते, कर्मकर्तरि - प्रयोगः, मुक्ता भवन्ति, अपगच्छन्तीति यावत्, अथ अनन्तरं मर्त्योऽमृतो भवति मृतिं नैव प्रपद्यते । कुतः ? अत्र श्वेतद्वीपादिस्थानविशेषे ब्रह्म समश्नुते प्राप्नोति, तस्मादिति योज्यम् ॥ २.३.१४ ॥

