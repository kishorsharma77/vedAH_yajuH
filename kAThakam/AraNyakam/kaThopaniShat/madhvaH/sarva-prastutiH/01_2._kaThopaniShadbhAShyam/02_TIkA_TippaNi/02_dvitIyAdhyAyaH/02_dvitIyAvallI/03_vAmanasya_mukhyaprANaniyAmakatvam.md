+++
title = "०३ वामनस्य मुख्यप्राणनियामकत्वम्"

+++


## ऊर्ध्वं प्राणमुन्नमयत्यपानं प्रत्यगस्यति

**वामनस्य मुख्यप्राणनियामकत्वम्**

# **उपनिषत्**

# **ऊर्ध्वं प्राणमुन्नमयत्यपानं प्रत्यगस्यति ।**

# **मध्ये वामनमासीनं विश्वे देवा उपासते ॥ २.२.३ ॥**

### **श्रीव्यासतीर्थः**

व्या- अङ्गुष्ठमात्रः पुरुष आत्मनि मध्ये तिष्ठतीत्युक्तस्य व्यापारमाह- ऊर्ध्वमिति ॥ अङ्गुष्ठमात्रः पुरुषः जीव इति प्रतीतिनिरासायोक्तं “ईशानः” इत्यादि पूर्वत्र । निरासकान्तरमाह - मध्य इति ॥ २.२.३ ॥

### **वामनपण्डिताचार्यः**

" न केवलम्" इत्यादिना " ऊर्ध्वं प्राणम्" इत्यस्याभिप्रायं दर्शयति । पूर्वोक्ताशेषविशेषं वामनं मुख्यप्राणस्यापि प्रेरकत्वेन सर्वप्राणिहृदि स्थितं ब्रह्मादयो देवाः सर्वे हि उपासते ॥ २.२.३॥

### **श्रीवेदेशतीर्थखण्डार्थः**

किञ्च यः प्राणरूपं वायुं मुख्यप्राणस्वरूपमूर्ध्वमुन्नयति । अपानं मुख्यवायुरूपमेव प्रत्यगस्यति अधः क्षिपति । मध्ये हृदयस्येति शेषः । आसीनं वामनं वामं सौन्दर्यं तत्प्रधानत्वात् स्त्रियो वामशब्दशब्दिताः । तन्नेता वामनस्तं विश्वे सर्वे देवा उपासते ॥ २.२.३ ॥

### **श्रीवरदतीर्थः**

वरद- ननु प्राणापानग्रन्थजीवनहेतुत्वमनेकप्रमाणसिद्धमतः कथं "न प्राणेन नापानेन" इत्यादि युज्यत इत्यतो विरोधेन व्याख्याति- न केवलमिति ॥२.२.३॥

### **श्रीराघवेन्द्रतीर्थखण्डार्थः**

“अङ्गुष्ठमात्रः पुरुषो मध्य आत्मनि तिष्ठति" इत्युक्तो जीव इति चोद्यम् ईशान इत्युत्तरार्धे निरङ्कुशभूतभव्यसर्वप्रेरकत्वभगवल्लिङ्गेन निरस्तं प्राक् । अधुना अङ्गुष्ठमात्रतया मध्ये स्थितस्य व्यापारविशेषं वदन्नेव निरवकाश- बामनश्रुत्यादिना च जीव इति चोद्यं निराह - ऊर्ध्वमिति ॥ यत्तच्छब्दात्र ग्राह्यौ । योऽङ्गुष्ठमात्रत्वादिना प्रागुक्तः प्राणं प्राणवायुम् ऊर्ध्वमुन्नयति ऊर्ध्वगतिमत्तया प्रेरयति । अपानं च वायुं प्रत्यगधः विण्मूत्रादिनिष्कासन- हेतुतया अस्पति प्रेरयति । तं मध्ये हृदि आसीनं वामनं विश्वे सर्वे देवा उपासत इति । एतेन प्राणापानप्रेरकत्वलिङ्गेन प्रागुक्तेशानो मुख्य प्राण इत्यपि चोद्यं निरस्तम् । निरवकाशवामनश्रुत्यादेः, सर्वप्रेरके हरौ शते पञ्चाशन्यायेन प्राणापानप्रेरकत्वस्यापि सम्भवात् । तथा च सूत्रम् - " शब्दादेव प्रमितः " इति (ब्र.सू.१-३-२४) ॥२.२.३॥

