+++
title = "०८ सदृष्टान्तं जीवेश्वरभेदप्रतिपादनम्"

+++


## अग्निर्यथैको भुवनं प्रविष्टो रूपं रूपं प्रतिरूपो बभूव

**सदृष्टान्तं जीवेश्वरभेदप्रतिपादनम्**

# **उपनिषत्**

# **अग्निर्यथैको भुवनं प्रविष्टो रूपं रूपं प्रतिरूपो बभूव । **

# **एकस्तथा सर्वभूतान्तरात्मा रूपं रूपं प्रतिरूपो बहिश्च ॥२.२.९॥**

# **वायुर्यथैको भुवनं प्रविष्टो रूपं रूपं प्रतिरूपो बभूव । **

# **एकस्तथा सर्वभूतान्तरात्मा रूपं रूपं प्रतिरूपो बहिश्च ॥ २.२.१०॥**

# **सूर्यो यथा सर्वलोकस्य चक्षुर्न लिप्यते चाक्षुषैर्बाह्यदोषैः । **

# **एकस्तथा सर्वभूतान्तरात्मा न लिप्यते लोकदुःखेन बाह्यः ॥२.२.११॥**

## **भाष्यम्**

***अग्निर्ययैको लोकेषु प्रविष्टोऽन्यो न विद्यते । ***

***पाकादिकर्ताऽथाप्यस्य देवस्य प्रतिरूपकाः ॥***

***रूपं रूपं प्रति ह्येते सन्त्यचेतनवह्नयः ॥ २.२.९ ॥ ***

***एवं देवो वायुरपि धारकोऽन्यो न विद्यते ॥ ***

***रूपं रूपं तथाऽप्यस्य प्रत्यभूत्प्रतिरूपकः । ***

***अचेतनः स्पर्शगम्यो योऽयमेवं जनार्दनः ॥ ***

***एकः स्वतन्त्रो नान्योऽस्ति सर्वजीवान्तरस्थितः । ***

***रूपं रूपं प्रति ह्यस्य प्रतिबिम्बाश्च चेतनाः ॥***

***बाह्याश्च ते ततो नास्य स्वरूपं ते कथञ्चन । ***

***अनादिप्रतिबिम्बाश्च बभूवुस्ते ह्यनन्तकाः ॥२.२.१०॥***

***सूर्यो यथाऽऽन्तरं चक्षुः प्रतिबिम्बोऽस्य बाह्यकः । ***

***बाह्यचक्षुर्गतैर्दोषैरन्तश्चक्षुर्न लिप्यते ॥***

***अन्तश्चक्षुर्देवता तु बाह्यचक्षुरचेतनम् ।***

***एवं बाह्यः (स्वतन्त्रत्वाज्जीवेभ्यः पुरुषोत्तमः ॥***

***अस्वतन्त्रस्य जीवस्य दुःखैर्नैव हि लिप्यते ।***

***चेतनाभासको जीवः परमश्चेतनो हरिः ।***

***स्वतन्त्रत्वात् स्वतन्त्रो हि नैव दोषेण लिप्यते" इति कौर्मे ॥'***

***स एक एव सर्वभूतान्तरात्मा । तस्य रूपं रूपं प्रतिरूपाख्यो जीवो भूव । चासौ परमात्मनः, नितरां भिन्नः । परतन्त्रत्वात् । " आत्मैवेदमग्र आसीत्" इत्यादिवदनादित्वापेक्षया ) ॥२.२.११॥***

### **श्रीव्यासतीर्थः**

न प्राणेनेत्यत्रोक्तं सर्वजीवनियन्तृत्वं बुद्ध्यारोहार्थं दृष्टान्ताभ्यामाह- अग्निरिति ॥ भुवनं प्रविष्टश्चेतनाग्निर्यथैकः यथा च तस्य रूपं रूपं प्रति जडाग्निः प्रतिरूपो बभूव ॥२.२.९॥

भुवनं प्रविष्टश्वेतनवायुर्यथैको यथाच अचेतनवायुस्तस्य रूपं रूपं प्रति प्रतिरूपो बभूव । तथा सर्वभूतान्तरात्मा एकः । तथा जीवोऽपि अस्यान्तरात्मनो रूपं रूपं प्रति प्रतिरूपो बभूव ॥२.२.१०॥

व्यास.भा- वाक्यद्वयमैक्यार्थत्वप्रतीतिं निवारयन् व्याचष्टे - अग्निरित्यादिना ॥ एते बुद्धिस्थाः प्रसिद्धा वा । स्पर्शगम्यः स्पर्शगुणानुमेयः । अरूपिद्रव्यत्वेन बाह्यप्रत्यक्षागोचरत्वस्य स्थितत्वात् । प्रतिबिम्बो बिम्बान्न भिद्यत इति केचित्, तन्निरासायोक्तम्- बहिश्चेति ॥ तद्व्याचष्टे - बाह्याश्च ते तत इति ॥ ननु विष्णोर्विभुत्वात्कथं जीवानां तद्बाह्यत्वमित्यतस्तद्वाक्यं विशदयति- नास्येति ॥

नन्वनादित्वाज्जीवस्य कथं प्रतिबिम्बो बभूवेत्युक्तिरिति शङ्कां निवारयन् एकवचनादेकत्वप्रतीतिञ्च निवारयन्नाह - अनादीति ॥

ननु क्लिश्यमानजगदन्तर्गतत्वे भगवतः क्लेशः स्यादिति शङ्कां सूर्यदृष्टान्तेन परिहरति- सूर्यो यथेति ॥ तद्वाक्यं व्याचष्टे - सूर्यो यथेति ॥ लेपालेपयो- र्हेतुत्वेनोभयचक्षुःस्वरूपं निरूपितम् - अन्तश्चक्षुरिति ॥२.२.९-११॥

### **वामनपण्डिताचार्यः**

अथापि अस्य ब्रह्मणः परमज्योतिष्ट्वाद् अग्न्यादिदृष्टान्तेन जीवभेदं सर्वोत्कर्षं च दृढयति " अनिर्यथैकः" इत्यादिवाक्यैः । यथाऽग्निदेवस्त्वेक एव लोकेषु पचनादिकर्ता यथा वायुदेव एक एव सर्वधारको भवति, तयोः

प्रतिबिम्बभूता अचेतना वह्निवायवस् तद्भिन्नास् तन्नियताश्च गम्यन्ते । तथा भगवानेक एव स्वतन्त्रः सर्वजीवान्तर्यामी भवति । ते च ततः केवलभिन्ना अनुभूयन्ते तत्प्रतिबिम्बत्वात् । नहि बिम्बप्रतिबिम्बयोरैक्यं सम्भवति । नच तावताग्र्यादिप्रतिबिम्बवद् अनित्यत्वं जीवानां शङ्खयम् । यावदात्मभावि- त्वोक्तेः । तदाह- अनादिप्रतिबिम्बाश्चेति ॥

जीवानां परमात्मनो भेद उक्तः । तथाऽपि तेभ्यस्तस्य न कश्चिद् भेद इति न शङ्कयम् । तस्यापि तेभ्यो बाह्य इति विस्पष्टं भेदोक्तेः । नच जीवजडत्वादयः प्रतिबिम्बधर्मा विम्बे जायन्ते । प्रत्युत बिम्बधर्मा एव यथायोगं प्रतिबिम्बेषु भवन्ति । अतो ब्रह्मणि दुःखादिदोषा न भवेयुः । जीवेषु च ज्ञानादिगुणा युज्येरन् । जीवेशयोर् बिम्बप्रतिबिम्बभावः कीदृश इत्याकाङ्क्षायामाह- चेतनाभासक इति ॥ स्वतन्त्रत्वं तु "एको वशी” इति पठ्यते । एकस्तथेत्यादेः शब्दयोजनां करोति स एक एवेत्यादिना ॥ ॥ २.२.९ - ११ ॥

### **श्रीवादिराजतीर्थः**

वादि- “रूपं रूपं प्रतिरूपो बभूव" इत्यत्र रूपं रूपं नियामकचेतनाग्नेः रूपं रूपं प्रति स्थितं रूपं यस्य सः प्रतिरूपो जडाग्निर् यथा बभूव तथा योऽयमेकः सर्वभूतान्तरात्मा सर्वजीवहृदि स्थितस् तस्य रूपं रूपं प्रति रूपं यस्य सः प्रतिरूपस् तत्तद्देहस्थितो जीवो बभूवेति योजना ॥२.२.९॥

वादि- “एवं बाह्यः स्वतन्त्रत्वात्" इत्यत्र बाह्यः जीवाद्विलक्षणः ॥ ॥२.२.११॥

**श्रीवेदेशतीर्थः**

अग्निर्यथैक एव प्रकाशात्मा सन् भुवनमिमं लोकं प्रविष्टो रूपं रूपं प्रति दार्वादिदाह्यभेदं प्रति प्रतिरूपस्तत्र स्वयं प्रतिरूपवान् दाह्यभेदैर्बभूव । तथा सर्वभूतान्तरात्मा एक एव दार्वादिष्विव सर्वदेहं प्रति प्रविष्टत्वात्प्रतिरूपो बभूव । बहिश्च स्वेनाविकृतेन रूपेणाकाशवत् । तथान्यो दृष्टान्तो " वायुर्यथैकः" इत्यादि । प्राणात्मना देहेष्वनुप्रविष्टः । “रूपं रूपं प्रतिरूपः" इत्यादिसमानमित्यस्मिन् मन्त्रद्वये आत्मैकत्वमुच्यत इत्यसत् । "यदेवेह तदमुत्र" इत्यादिना बहुशस्तस्योक्तत्वेन पुनरुक्त्यापातात् ।नचाने कतार्किक बुद्धिविचालितान्तःकरणानां प्रमाणोपपन्नमप्यात्मैकत्व-

विज्ञानम् असकृदुच्यमानमपि ऋजुबुद्धीनां चेतसि नाधीयत इति तत्प्रतिपादने आदरवती श्रुतिः पुनः पुनराहेति युक्तम् । आत्मैकत्वस्याप्रामाणिकत्वात् । न तावत् तत्र प्रत्यक्षम् । चेष्टालिङ्गेन परात्मसिद्धौ ततो भेदस्यैव स्वस्मिन् ग्रहणेन तदेकत्वग्राहिप्रत्यक्षाभावात् । विमतानि शरीराणि देवदत्तस्यैव भोगायतनानि शरीरत्वादित्यनुमानम् । विमतानि कलत्राणि देवदत्तस्यैव भोगायतनानि कलत्रत्वादित्युपहासास्पदाभाससमानयोगक्षेमत्वादुपेक्ष्यम् । आगमाश्चान्यथा व्याख्याता इति भावेन "अग्निर्यथैकः" इति मन्त्रद्वयं प्रमाणेनैवान्यथा व्याचष्टे - अग्निरिति ॥ अग्निर्देवतारूपः । लोकेष्वित्यनेन भुवनमिति जात्येकवचनमित्युक्तं भवति । तेन भुवनमिमं लोकमिति व्याख्यानमपास्तम् । एक इत्यस्य सावधारणत्वमभिप्रेत्यान्यो न विद्यत इत्याह । पाकादिकर्तेति शेषोक्तिः । अनेन “अग्निर्यथैको भुवनं प्रविष्टः " इत्येतद्व्याख्यातां पूर्वोक्ताग्निरेव बभूवेत्यत्र कर्तेति प्रतीतिं निवारयन् “रूपं रूपम्'' इत्येतद्व्याचष्टे- अथापीति ॥ प्रतिरूपकाः प्रतिबिम्बभूताः । श्रुतावेकवचनप्रयोगो जात्यभिप्रायेणेति बहुवचनप्रयोगः । " वायुर्यथैकः " इति दृष्टान्तवाक्यं व्याचष्टे - एवमिति । एवंशब्दो दृष्टान्तान्तरत्वज्ञापकः । यथेत्यनुवर्तते । अपिशब्दो लोकेषु प्रविष्ट इत्यस्यानुकर्षणार्थः । वायुरेक एवेति शेषः । नन्वचेतनवायुरेव नास्ति । प्रमाणाभावादित्यत उक्तम्- स्पर्शगम्य इति ॥ एतच्छङ्कापरिहारार्थमेव प्राक् एते प्रत्यक्षसिद्धा इत्युक्तम् । स्पर्शगुणानुमेय इत्यर्थः । त्वगिन्द्रियव्यापारानन्तरमुपलभ्यमानः स्पर्शः क्वचिदाश्रितो गुणत्वाद् रूपवदित्यनुमानात् सामान्यतः स्पर्शाश्रयद्रव्यसिद्धौ न तत्पृथिव्यादित्रयं रूपरहितत्वान् नाप्याकाशादिकं तस्यास्पर्शवत्त्वादिति यद्रूपरहितं स्पर्शबद्द्रव्यं सिध्यति स एव वायुरिति भावः । ननु कुत एवं वायोः स्पर्शगुणानुमेयत्वम् । बाह्यप्रत्यक्षत्वं किन्न स्यादिति चेन्न । अरूपिद्रव्यत्वेन बाह्यप्रत्यक्षागोचरत्वस्यास्थितत्वात् । नचानुमितस्य वायोः प्रतिवादिना - नङ्गीकृतत्वेनाश्रयासिद्धिः । अध्यक्षस्य पक्षीकारे धर्मिग्राहकमानविरोध इति वाच्यम् । वायोरेवात्र पक्षत्वेनानुमितत्वादेः पक्षतावच्छेदकत्वेनानुपादानात् । स चास्माकमनुमानेन परस्य प्रत्यक्षेण सिद्ध इत्यदोषः । नच पञ्चीकरणपक्षेऽसिद्धिः । प्रत्यक्षरूपरहितद्रव्यत्वस्य हेत्वर्थत्वात् । तथाच श्रुतिः । " यदन्यद्वायोश्चान्तरिक्षा चैतत्सत्" इति वायुरन्तरिक्षं चासदिति सत्त्वासत्त्वव्यपदेशस्य प्रत्यक्षाप्रत्यक्षनिमित्तकत्वात् । तथाचोक्तं सुधायाम्- ‘‘प्रत्यक्षाप्रत्यक्षपञ्चमहाभूतपरत्वात्” इति । मूर्तत्वामूर्तत्वं चेदमेव । अन्यथा पञ्चानामपि परिच्छिन्नपरिमाणत्वेन विभागानुपपत्तेः । तथाच स्मृतिः
-

आकाशवायू त्वव्यक्ते इतरेऽण्डे प्रकाशिताः ।

तथात्वाद्वाह्यभूतानामण्डस्थानाञ्च सा गतिः ॥ इति ॥

(भा. ता. २.५.३३)

किञ्च "भूतमप्यसितं दिव्यदृष्टिगोचरमेव तु" इत्यनुव्याख्याने भूताकाशस्याप्रत्यक्षत्वोक्तिरपि वायोरप्रत्यक्षत्वसूचिका । द्वयोरेककोटित्वेन व्यवहारात् । उक्तञ्च मात्स्ये-

आकाशवायू त्वव्यक्ते इतरेऽण्डे प्रकाशिताः ।

तथात्वाद्वाह्यभूतानामण्डस्थानाच सा गतिः ॥ इति ॥

अत एव पद्धतौ वायुस्पर्शोऽपि त्वचो विषय इति वायुस्पर्शस्यैव त्वगिन्द्रियविषयत्वमुक्तं न वायोः । एतेन वायोः प्रत्यक्षत्वं वदन्तो निरस्ताः । तथाहि । न वायोः प्रत्यक्षत्वं वक्तुं युक्तम् । तत्प्रमाणाभावात् । न तावत्प्रत्यक्षम् । वायुर्वातीति ज्ञानस्य वायुगोचरत्वेऽपि तत्प्रत्यक्षत्वा- गोचरत्वात् । नच तस्यैव साक्षात्काररूपत्वेन तद्विषयत्वेनैव वायोः प्रत्यक्षत्वसिद्धिः । तस्य साक्षत्कारत्वे विवादात् । नचेयं प्रतीतिस्त्वगिन्द्रिय- जन्या । तद्व्यापारान्वयव्यतिरेकानुविधायित्वादिति तत्सिद्धिरिति वाच्यम् ।त्वगिन्द्रियव्यापारस्य

स्पर्शग्रहोपक्षीणत्वेनानन्यथासिद्धान्वयव्यतिरेकयोर् अभावात् । साधारणयोस्तु व्यभिचारित्वात् । वायुं स्पृशामीत्यनुभवोऽस्तीति चेन्न । पुष्पाणि जिघ्रामीत्यनुभववदुपपत्तेः । नचैवं घटोऽपि स्पार्शनो न स्यादिति वाच्यम् । तस्य वक्ष्यमाणनियामकविशिष्टतया स्पार्शनत्वकल्पनात् । अत्र तु तदभावात् । नाप्यनुमानम् । वायुः प्रत्यक्षः प्रत्यक्षस्पर्शाश्रयत्वा- दित्यत्रोद्भूतरूपवत्त्वस्योपाधित्वात् । अत एव महत्त्वे सत्युद्भूतस्पर्शवत्त्वादि- त्यपास्तम् । परैरुद्भूतत्वानङ्गीकारेण वाद्यसिद्धेश्च । नचोद्भूतपदं प्रत्यक्षपरम् । महत्त्वविशेषणवैयर्थ्यात् । तत्त्यागे पूर्वाभेदात् । ऊष्मणि व्यभिचाराच्च । नच तस्य पक्षसमत्वान्न व्यभिचारः । ऊष्मवत्परं ब्रह्म “ यन्न जिघ्रन्ति न पश्यन्ति न शृण्वन्ति न विजानन्ति" (सू.भा.४.२.११. सौपर्णश्रुतिः) इति श्रुत्या ब्रह्मणो प्रत्यक्षत्वे ऊष्मणो दृष्टान्तत्वकथनेन च तदप्रत्यक्षत्वस्य सुदृढनिश्चित - त्वात् । प्रत्यक्षशब्दाश्रयस्याप्याकाशस्याप्रत्यक्षत्ववत् प्रत्यक्षस्पर्शाश्रयस्यापि वायोर् अप्रत्यक्षत्वोपपत्त्याऽप्रयोजकत्वात् । वायुः स्पार्शन उद्भूतरूपानधि- करणत्वे सत्युद्भूतस्पर्शाधिकरणत्वाद् घटवदित्यपि न । परमाण्वादौ व्यभिचारात् । नचोद्भूतपदं प्रत्यक्षपरम् । उक्तन्यायेनाप्रयोजकत्वात् । द्रव्यत्वरूपपक्षधर्मावच्छिन्नसाध्यव्यापकचाक्षुषत्वस्योपाधित्वाच्च ।

ननु द्रव्यस्पार्शनत्वेन चाक्षुषत्वं प्रयोजकम् । किन्तु महत्त्वे सत्युद्भूतस्पर्शवत्त्वमेव । अतः कथं न वायुः प्रत्यक्ष इति चेन्न । परमाणुष्वपि महत्त्वसद्भावस्यान्यत्रोपपादितत्वेन तेषामपि स्पार्शनत्वप्रसङ्गात् । त्वन्मतेऽपि (त्रुटे ) त्र्यकस्य महत्त्वे सत्युद्भूतस्पर्शवत्त्वाङ्गीकारेण स्पार्शनत्वप्रसङ्गाच । नहि जालसूर्यमरी चिस्थमतिसूक्ष्मतममुपलभ्यमानं वस्तु त्वचा केनचिद् गृह्यते । गृह्यत एव । विविच्य तु न गृह्यते सूक्ष्मत्वाद् इति वदन् देवानां प्रियोऽसावुपेक्षणीयः । अनुभवविरोधात् । महत्त्वविशेषसमानाधिकरणोद्भूत- स्पर्शवत्त्वं प्रयोजकमिति चेन्न । ऊष्मणो वायूपनीतशीतोष्णद्रव्यस्यापि स्पार्शनत्वापातात् । नच तत्रानुमितिः । उदाहृतश्रुतिविरोधात् । तत्सङ्ख्या- परिमाणसंयोगविभागकर्मणां स्पार्शनत्वापाताच्च । योग्यव्यक्तिवृत्तित्वेन तेषां योग्यत्वात् । नह्यूष्मादिजातीये कचिद्घटादाविव करपरामर्शे कदापि केनापि सङ्ख्या गृह्यते ।

ननु द्रव्यस्पार्शनत्वे चाक्षुषत्वमपि न प्रयोजकम् । आलोकादीनामपि स्पार्शनत्वापातादिति चेन्न । विषमव्याप्तस्याप्युपाधित्वात् । केचित्तु महत्त्व - समानाधिकरणोद्भूतरूपवत्त्वं बाह्यद्रव्यप्रत्यक्षत्वे तन्त्रमिति, न वायुः प्रत्यक्ष इत्याहुः । तन्न । वर्णद्रव्यत्वस्यान्यत्र व्यवस्थापितत्वेन तत्रोक्तप्रयोजकाभावात् । अन्ये तु द्रव्यस्पार्शन एवेदं प्रयोजकमिति वायुर्न स्पार्शन इत्याहुः । तदपि न । तमस आलोकस्य नयनगतपित्तद्रव्यस्य च स्पार्शनत्वप्रसङ्गात् । वस्तुतस्तु । श्रोत्रभिन्नवाह्येन्दियजन्यास्मदादिद्रव्यप्रत्यक्षत्वे महत्व विशेषसमानाधि- करणोद्भूतरूपवत्त्वं प्रयोजकमिति वायुर्न प्रत्यक्षः । एके तु महत्त्वविशेष- समानाधिकरणोद्भूतरूपस्पर्शवत्त्वं द्रव्यस्पार्शनत्वे प्रयोजकम् । एकैकस्य व्यभिचारात् । विनिगमनाविरहेणोभयोरपि प्रयोजकत्वात् । अत एव घटादिः स्पार्शनः । अत एवोक्तं सुधायाम्, “ द्रव्यस्य हि अस्मदादि-प्रत्यक्षत्वं महत्त्वे सति उद्भूतरूपस्पर्शवत्त्वेन व्याप्तम्” इति (सुधा. वैशेषिकाधिकरण. ३३९२) । एवञ्च वायुर्न प्रत्यक्ष इत्याहुः । एवं मन्त्रद्वयगतं दृष्टान्तवाक्यं व्याख्यायेदार्नी ‘“एकस्तथा सर्वभूतान्तरात्मा ” इति दाष्टन्तिकवाक्यं व्याचष्टे - एवमिति ॥ जनार्दन इति विशेष्याध्याहारः । एक इत्यस्य सावधारणत्वमभिप्रेत्याह- नान्य इति ॥ सर्वभूतान्तरात्मा इत्यस्यार्थः- सर्वेति ॥ एक एव सर्वजीवान्तरस्थित इत्यस्यार्थलब्धमर्थमाह- स्वतन्त्र इति ॥ बाह्याअ ते तत इत्यत्र हेतुकथनार्थमेतत् । “रूपं रूपम्” इत्येतदपेक्षिताध्याहारेण व्याचष्टे - रूपं रूपमिति ॥ प्रतिरूप इत्यस्यार्थः- प्रतिबिम्बा इति ॥ बभूवुरिति वक्ष्यमाणमत्रापि सम्बध्यते । एकवचन- प्रयोगादेकस्यैव प्रतिबिम्बत्वमुच्यते इति शङ्कापरिहाराय बहुवचनप्रयोगः । चेतना अस्य जनार्दनस्य रूपं रूपं प्रति प्रतिबिम्बा बभूवुरित्यन्वयः । ननु चेतनानां भगवत्प्रतिबिम्बत्वे बिम्बप्रतिबिम्बयोरैक्यात् तयोरभेदः स्यादित्या- शङ्कापरिहाराय श्रुतौ बहिश्चेत्युक्तमिति भावेन तव्याचष्टे - बाह्याश्वेति ॥ ततो जनार्दनात् । ननु चेतना भगवतो बाह्या इत्ययुक्तम् । भगवतो विभुत्वेन चेतनानां तदनधिष्ठितप्रदेशवृत्तित्वासम्भवादित्यतो बाह्या इत्युक्तं विवृणोति - नास्येति ॥ ननु “प्रतिरूपो बभूव" इति लिट्प्रयोगात्प्रतिबिम्बत्वस्य कादाचित्कत्वमुच्यत इति प्रतीयते । विचित्रानन्तजीवानाञ्च कथमविचित्रैक- भगवत्प्रतिबिम्बत्वमित्यत आह- अनादीति । चशब्दोऽपिशब्दार्थः । अनन्तम् अनन्तप्रकारं कं सुखं येषां ते अनन्तकाः । विचित्रस्वभावा अनन्ता अपि ते चेतना अविचित्रस्यैकस्यैव भगवतो ऽनाद्यनन्तप्रतिबिम्बा बभूवुरित्येतत् श्रुत्यादिप्रसिद्धमिति हिशब्दार्थः । सूर्यकान्तर्गतसूर्यप्रतिबिम्बस्याग्निजनकत्वेऽपि जलगतस्य तदभावदर्शनाद् बिम्बैक्येऽपि प्रतिबिम्बभेदस्तदवैचित्र्येऽपि तद्वैचित्र्यमुपपन्नमिति भावः । “सूर्यो यथा" इति मन्त्रस्य सूर्यः सकल- लोकस्य चक्षुषि पुरीषाद्यशुचिप्रकाशनेन चक्षुष उपकारं कुर्वन्नपि तद्दर्शिनः सर्वलोकस्य चाक्षुषैरशुच्यादिदर्शननिमित्तैराध्यात्मिकैर्दोषैर्बाह्येश्व शुच्यादिसंसर्गदोषैश्च न लिप्यते इति व्याख्यानमसत् । सूर्यस्य पुरीषाद्यशुचिप्रकाशनेन चाक्षुषदोषलेपप्रसक्तेरेवाभावेन तन्निषेधायोगात् । अन्यथा दीपप्रभादेरपि जडस्यं तत्प्रसक्तिः स्यात् । सर्वस्यापि दोषस्यान्तरत्वेन बाह्यत्वायोगाच्च । नच दोषनिमित्तस्य बाह्यत्वेन दोषे बाह्यत्वोपचारः । क्लिष्टत्वाद् आध्यात्मिकैर्दोषैरित्यश्रुतकल्पनापाताच्चेति भावेन तद्दृष्टान्तवाक्यं व्याख्यातुं तदुपयुक्तं तावदाह- सूर्य इति ॥ अस्य सूर्यस्य प्रतिबिम्बो बाह्यकं चक्षुरित्यन्वयः । किं तत इत्यतो दृष्टान्तवाक्यं व्याचष्टे - बाह्येति । अनेन बाह्यदोषैरित्यत्र बुद्ध्या विवेकेन बाह्यत्वं चक्षुषो विशेषणमित्युक्तं भवति । नन्वाकाशे 'परिवर्तमानस्य सूर्यस्य कथमान्तर- चक्षुष्ट्वम् । सूर्यप्रतिबिम्बभूतबाह्यचक्षुश्च किमित्यत आह- अन्तश्चक्षुरिति ॥ चक्षुरभिमानिसूर्याख्यदेवतेत्यर्थः । " एकस्तथा" इति दाष्टन्तिकबाक्यं त्र्याचष्टे- एवमिति ॥ बाह्योऽत्यन्तभिन्नः । तत्र हेतु ः- स्वतन्त्रत्वादिति ॥ सर्वभूतान्तरात्मत्वोक्त्या लब्धमेतत् । जीवेषु व्यभिचारशङ्कापरिहाराय अस्वतन्त्रस्येति जीवविशेषणम् । दुःखेनेति एकवचनप्रयोगो जात्यभिप्रायेणैव नत्वेकत्वाभिप्रायेणेति बहुवचनप्रयोगः । ननु चेतनत्वाद् विष्णोरपि जीववद् दुःखलेपः किन्न स्यात् । नहि चेतनत्वाविशेषेऽपि विष्णोर् दुःखालेपे विशेषहेतुरस्तीत्यत आह- चेतनाभासक इति ॥ अनेन " चेतनश्चेतनानाम् " इत्यस्य तात्पर्यमुक्तं भवति । चेतनत्वं न दुःखलेपप्रयोजकम् । किन्तु चेतनाभासकत्वमेव । हरिस्तु परमचेतन इति न दुःखलेप इति भावः । हरेः परमचेतनत्वे हेतुमाह- स्वतन्त्रत्वादिति । परमचेतनत्वेऽपि दोषलेपः किन्न स्यादित्यत आह- स्वतन्त्रो हीति । परमचेतनः स्वतन्त्र एव । स्वतन्त्रस्य नैव दोषलेपः । अन्यथा स्वातन्त्र्यभङ्गप्रसङ्गादिति भावः । दुःखे प्रकृतेऽपि दोषेणेति वदता श्रुतौ दुःखपदमज्ञानाद्युपलक्षणमित्युक्तं भवति । “एकस्तथा सर्वभूतान्तरात्मा रूपं रूपं प्रतिरूपो बहिश्च" इत्यस्य परोक्तार्थे न प्रमादेनापि मतिः कर्तव्येति भावेन प्रमाणेन व्याकृतमपि तद्वाक्यं स्ववचनेन स्पष्टयति- स इति ॥ स इत्यध्याहारः । सर्वं वाक्यं सावधारणमिति न्यायेनैक एवेत्युक्तम् । प्रकृतपरमात्मन एवोत्तरत्र कर्तृत्वेनान्वय इति भ्रान्तिनिवारणाय ‘“रूपं रूपम्" इत्येतद्योजयति - तस्येति ॥ जीव इति कर्त्रध्याहारः । जीवः प्रतिरूपाख्यो बभूवेति सम्बन्धः । अनेन दृष्टान्तवाक्याद्बभूवेति पदमनुवर्तनीयमित्युक्तं भवति । बहिश्चेत्येतदवधिप्रदर्शनेन व्याचष्टे - वहिश्चेति ॥ कथं सर्वगतस्य परमात्मनो बहिर्जीव इत्यतस्तद्विवृणोति- नितरामिति ॥ भेदाभेदव्यावृत्त्यर्थं - नितरामिति ॥

अनेन बहिः शब्दो भिन्नार्थश् चशब्द एवार्थ इत्युक्तं भवति । तत्र हेतु ः- परतन्त्रत्वादिति ॥ अनादिप्रतिबिम्बाश्चेत्युक्तमयुक्तम् । तथा सति बभूवेति भूतार्थकलिट्प्रत्ययानुपपत्तेरित्यतस्तत्र प्रयोगं दर्शयति- आत्मैवेति ॥ सार्वकालिकत्वेनासीदिति यथात्मसत्ताया ब्याख्येयस्तथात्रापीति भावः । यथोक्तम्- प्रयोगः सार्वकालिको

“प्रयोग एककालीनः सर्वकालेऽनुषज्यते ।

ददर्श विष्णुरित्यादौ नित्यचिद्रूपतो हरेः " इति ॥

( ऐ. भा. २. ३.३) ९-१०-११ ॥

### **श्रीवेदेशतीर्थखण्डार्थः**

तमेव जीवेश्वरभेदं सदृष्टान्तमाह उत्तरमन्त्रद्वयेन - अग्निरिति ॥ यथा यद्यपि अग्निर्देवतारूप एक एव भुवनं लोकं प्रविष्टः सन् पाकादिकर्ता नान्योऽस्ति । तथाप्यस्याग्नेर् देवस्य रूपं रूपं प्रत्यचेतनोऽग्निः प्रतिरूपः प्रतिबिम्बो बभूव । तथा स एक एव सर्वभूतानां जीवानामन्तरात्मा तन्नियामकः । तथापि तस्य रूपं रूपं प्रति जीवः प्रतिरूपः प्रतिबिम्बो बभूव । नच बिम्बप्रतिबिम्बत्वोत्त्याऽभेदः शङ्कनीयः । बहिश्वासौ परमात्मनः नितरां भिन्न इति यावत् । परतन्त्रत्वादिति भावः ॥ २.२.९ ॥

यथा यद्यपि वायुर्देवतारूप एक एब भुवनं प्रविष्टः सन् धारको नान्योऽस्ति । तथाप्यस्य वायोर्देवस्य रूपं रूपं प्रति अचेतनो वायुः प्रतिरूपो बभूव । इतरत्समानम् ॥ २.२.१० ॥

ननु सर्वभूतान्तरात्मेति सर्वजीवान्तरत्वमुक्तम् । तथा सति जीववद् दुःखं स्यादित्यत आह- सूर्य इति ॥ यथा सूर्यः सर्वलोकस्यान्तश्चक्षुरपि चक्षुरभिमानिदेवतापीति यावत् । चाक्षुषैर्बाह्यदोषैरचेतनरूपबाह्य- चक्षुर्गतैर्दोषैर्न लिप्यते । तथा स एक एव सर्वभूतान्तरात्मापि लोकस्य दुःखेन न लिप्यते । ननु सर्वजीवात्मकत्वे कथं दुःखेनालेप इत्यत उक्तम्- बाह्य इति ॥ जीवेभ्यो भिन्न इत्यर्थः । स्वतन्त्रत्वादिति भावः ॥ २.२.११ ॥

### **श्रीवरदतीर्थः**

वरद - " य एषु सुप्तेषु जागर्ति कामं कामं पुरुषो निर्ममाणः" इति जीवानां यद्ब्रह्मनियम्यत्वमुक्तं तदेव दृष्टान्तेनोपपाद्यते - अग्निर्ययैक इति ॥ तद्व्याख्याति- अग्निरिति ॥ जीवस्येश्वरप्रतिबिम्बत्वे तदभेदः स्याद् बिम्बप्रतिबिम्बयोरैक्यादित्यत उच्यते - बहिश्चेति ॥ ततः परमेश्वरस्य सर्वगतत्वात् कथं जीवो बहिरित्यत आह- बाह्या इति ॥ " प्रतिरूपो बभूव" इति लिटो प्रयोगबलेन प्रतिबिम्बस्य कादाचित्कत्वम् एकवचनप्रयोगाच्चैकस्यैव जीवस्य प्रतिबिम्बत्वं न सर्वजीवानामिति शङ्का स्यादेतदाशङ्काद्वयं निवर्तयितुमाह- अनादीति ॥ २.२.९ ॥

बरद- परमेश्वरस्य सर्वभूतेष्ववस्थितत्वे तत्तद्दोषेण दोषित्वं स्यादित्यत उच्यते - सूर्य इति ॥ तद्व्याचष्टे - सूर्य इति ॥ दुःखकारणे सत्यपि दुःखालेपस्य किं कारणमित्यत उक्तम् - स्वतन्त्रत्वादिति ॥ २.२.११ ॥

### **श्रीराघवेन्द्रतीर्थखण्डार्थः**

“न प्राणेन” इत्युक्तं सर्वजीवनियन्तृत्वं दृष्टान्ताभ्यां व्यनक्ति- अग्निर्यथेत्यादिना मन्त्रद्वयेन ॥ भुवनं प्रविष्टश् चेतनोऽग्निर् यथैकः पाकादिकर्ता नान्यस् तथाऽप्यस्य चेतनाग्नेः रूपं रूपं प्रतीति शेषः, प्रतीत्यस्याऽवृत्तिर्वा, रूपं रूपं प्रति प्रतिरूपः प्रतिबिम्बो बभूव जीवः । द्वयोरपि योनिमित्यादिना प्रकृतत्वात् । तदाह सूत्रे - “आभास एव च’” (ब्र.सू.२-३-४९) इति । प्रतिबिम्बत्वं च तदधीनत्वे सति किञ्चित्तत्सदृशत्वं ज्ञेयम् । किं तयोरभेदः ? नेत्याह- बहिश्चेति ॥ बिम्बस्वरूपाद् बहिर्भूतश्च, न तत्स्वरूपात्मेत्यर्थः ॥२.२.९॥

॥ वायुर्यथेति । यथा चेतनवायुरित्यादिरूपेण प्राग्वद्योजना ॥२.२.१०॥

क्लिश्यमानजगदन्तः प्रविष्टस्यापि क्लेशः स्यादिति चोद्यं सदृष्टान्तं निराह - सूर्यो यथेति ॥ चक्षुर्द्विविधं बाह्यमान्तरं चेति । बाह्यं जडम् । आन्तरं तु तदभिमानिसूर्यचेतनरूपम् । “आदित्यश्चक्षुर्भूत्वाऽक्षिणी

प्राविशत्” (ऐ.उ.२.३.२) इत्यादेः । तथा च यथा सूर्यः सर्वलोकस्य चक्षुश् चक्षुर्नियन्तृतया चक्षुर्नामकश् चक्षुरन्तस्थः सन्नपि चाक्षुषैर् बाह्यदोषैर् बाह्यचक्षुस्सम्बन्धिभिर् दोषैर्न लिप्यते तथैकः स्वतन्त्रः बाह्यो जीवस्वरूपानात्मकः बहिर्भूतस्सन्न लिप्यते, स्वतन्त्रत्वादिति भावः । तदाह सूत्रे - ‘“सम्भोगप्राप्तिरिति चेन वैशेष्यात्'' (ब्र. सू. १-२ - ८) इति ॥२.२.११ ॥

