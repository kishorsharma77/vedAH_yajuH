+++
title = "०७ म्रियमाणजीवनियामकस्य हरेः शोकमरणाद्यभावरूपं माहात्म्यम्"

+++


## य एषु सुप्तेषु जागर्ति कामं कामं पुरुषो निर्ममाणः

**म्रियमाणजीवनियामकस्य हरेः शोकमरणाद्यभावरूपं माहात्म्यम्**

# **उपनिषत्**

# **य एषु सुप्तेषु जागर्ति कामं कामं पुरुषो निर्ममाणः **

# **तदेव शुक्रं तद् ब्रह्म तदेवामृतमुच्यते । **

# **तस्मिंल्लोकाः श्रिताः सर्वे तदु नात्येति कश्चन । एतद्वै तत् ॥२.२.८॥**

### **श्रीव्यासतीर्थः**

व्या- अन्तस्थस्य प्राणादिनियन्तृत्वमुक्तम् । व्यापारान्तरमाह-य एष्विति ॥ कामं कामं स्वेच्छानुसारेण स्वाप्नपदार्थान् निर्ममाणः ॥२.२.८॥

### **श्रीवेदेशतीर्थखण्डार्थः**

म्रियमाणजीवनियामकस्य शोकमरणादिकं न शङ्कनीयमिति भावेन तस्य माहात्म्यमाह- य इति । यः पुरुषः पूर्णषड्गुणः पुरि शयो वा एषु जीवेषु लयादौ सुप्तेषु सत्सु तदा कामं कामं स्वेच्छानुसारेण रथपथादीन् निर्ममाणो जागर्ति तदेव शुक्रं शोकरहितं नत्वन्यत् तदेव ब्रह्म पूर्णगुणं तदेवामृतं नित्यमुक्तमुच्यते श्रुत्यादौ । तस्मिन् सर्वलोका आश्रिताः । तद्ब्रह्म कोऽपि नात्येति ।

यद्वा " इतरेण तु जीवन्ति' इत्यत्र ब्रह्मणः सर्वजीवेभ्यो भेद उक्तः । तमेव जीवेश्वरभेदं ज्ञापयितुं तदुभयस्वरूपं वक्ष्यामीति प्रतिजानीते - हन्तेति ॥ अहं ते तुभ्यम् इदं गुह्यं सनातनं ब्रह्म प्रवक्ष्यामि । आत्मा जीवो मरणं प्राप्य यथा भवति तच्च वक्ष्यामि । जीवब्रह्मणोर्भेदज्ञापनायेत्यर्थः । तत्र यः कर्मफलभोक्ता स जीव इत्याह- योनिमिति । नहि जीवस्य यांन्यादिगमनं ब्रह्म प्राप्नोति । अतस्तयोर्भेद इति भावः । पुनरपि जीवेश्वरस्वरूपमाह - य इति । अनेन सुप्तिमान् जीवः । यस्तेषु सुप्तेषु जागर्ति स विष्णुरिति तयोर्भेदः स्पष्टमुक्तः । शुक्रं शोकरहितम् । " शुक्रं तच्छोकराहित्यात्” ( ई. भा. ८) इति वचनात् । जीवस्तु शोकयुक्तः । तदेव ब्रह्म पूर्णम्, न जीवः । तदेव नित्यमुक्तम्, जीवस्त्वनेवंविधः । तस्मिन् सर्वे लोका आश्रिताः, नहि जीवे आश्रिताः । तदेव कोऽपि नात्येति, जीवं तु ब्रह्मैवात्येति । अतस्तयोर्भेदः सिद्ध इति भावः । पुनरपि प्रतिजानीते- एतद्वै तदिति ॥ २. २.८॥

### **श्रीराघवेन्द्रतीर्थखण्डार्थः**

जीवभेदकगुणयुक्तत्वेन भगवतो महिमानमाह - य एष इति । य एष पुरुषो भगवान् सुप्तेषु जीवेषु कामं कामं स्वेच्छानुसारेणेति वा काम्यमानं स्वाप्नपदार्थजातमिति वार्थः, निर्ममाण उत्पादयन् जागर्ति । तदाह सूत्रे ‘“निर्मातारं चैके पुत्रादयश्च’” (ब्र.सू. ३-२-२) इति । तदेवेति विधेयापेक्षया नपुंसकत्वम् । शुक्रं शोकरहितं तद्ब्रह्म तदेवामृतमनश्वरमुच्यते । वेदादिषु प्राज्ञैरिति वा । तस्मिन्निति महिमान्तरम् । एतद्वै तत् त्वया पृष्टं तद् य एष इत्यादिनोक्तगुणकं वै ॥ २.२.८ ॥

