+++
title = "०४ विशेषविवित्सया पुनः नचिकेतसा प्रश्नः"

+++


## अस्य विस्रंसमानस्य शरीरस्थस्य देहिनः

**विशेषविवित्सया पुनः नचिकेतसा प्रश्नः**

# **उपनिषत्**

# **अस्य विस्रंसमानस्य शरीरस्थस्य देहिनः । **

# **देहाद्विमुच्यमानस्य किमत्र परिशिष्यते । एतद् वै तत् ॥ २.२.४ ॥**

### **श्रीव्यासतीर्थः**

व्या- कांश्चिद्भगवद्गुणानुक्त्वा तूष्णीं स्थितं पुनस्तद्गुणान्वक्तुं पृच्छति - अस्येति ॥ विस्रंसमानस्य स्थूलदेहं परित्यजतः । एतदेवंगुणकं तत्परिशिष्यते वै ॥२.२.४॥

### **वामनपण्डिताचार्यः**

एवमुपासकस्य मुक्तिः फलमिति दर्शयति – अस्येति ॥ अस्य वाक्यस्याभिप्रायः प्रागेव प्रसङ्गात् प्रकटितः । “देहाद्विशेषेण मोचनं नाम मुक्तिः" इत्यादौ । विस्रंसनं स्थूलदेहपरित्यागः । देहाद्विमुक्तिर् लिङ्गमोक्ष इति हि तत्राभिप्रायः ॥ २.२.४ ॥

### **श्रीवेदेशतीर्थखण्डार्थः**

कांश्चिद्गुणानुक्त्वा तूष्णीं स्थितं यमं पुनर्विशेषविवित्सया “येयं प्रेते" इत्यनेन पृष्टमेव पृच्छति नचिकेताः - अस्येति । शरीरस्थस्य स्थूलशरीरस्थस्य अतो विस्रंसमानस्य स्थूलशरीरं त्यजतो देहिनः सूक्ष्मशरीरवतो देहात् सूक्ष्मदेहाद्विशेषेण मुच्यमानस्य मुक्तस्यात्र मुक्तौ नियामकतया यत्परिशिष्यते तत् किंलक्षणकम् । पुनर्विशेषतो ब्रूहीत्यर्थः । उत्तरमाह - एतद्वै तदिति ॥ २.२.४ ॥

### **श्रीराघवेन्द्रतीर्थखण्डार्थः**

कांश्चिद्भगवद्गुणानुक्त्वा तूष्णीं स्थितं यमं पुनस्तद्गुणान् वक्तुं पृच्छति नचिकेताः - अस्येति ॥ शरीरस्थस्य अस्य देहिनो जीवस्य विस्त्रंसमानस्य स्थूलं देहं त्यजतः देहात् सूक्ष्मदेहाद् विमुच्यमानस्य तदपि त्यजतः, अत्र मुक्तौ नियामकं किं कीदृशं परिशिष्यत इति प्रश्नः, उत्तरमाह- एतद्वै तदिति । त्वया पृष्टं तद्वस्तु एतद्वै वक्ष्यमाणगुणकतया परिशिष्यमाणं वै इत्यर्थः ॥२.२.४॥

