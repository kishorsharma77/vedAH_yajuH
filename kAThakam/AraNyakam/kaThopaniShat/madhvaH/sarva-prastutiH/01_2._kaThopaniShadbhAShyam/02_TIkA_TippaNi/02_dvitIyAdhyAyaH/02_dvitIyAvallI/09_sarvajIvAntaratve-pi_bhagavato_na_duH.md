+++
title = "०९ सर्वजीवान्तरत्वेऽपि भगवतो न दुःखादिकम्"

+++


## एको बशी सर्वभूतान्तरात्मा एकं रूपं बहुधा यः करोति

**सर्वजीवान्तरत्वेऽपि भगवतो न दुःखादिकम्**

# **उपनिषत्**

# **एको बशी सर्वभूतान्तरात्मा एकं रूपं बहुधा यः करोति । **

# **तमात्मस्थं येऽनुपश्यन्ति धीरास्तेषां सुखं शाश्वतं नेतरेषाम् ॥ २.२.१२ ॥**

# **नित्यो नित्यानां चेतनश्चेतनानाम् एको बहूनां यो विदधाति कामान् । **

# **तमात्मस्थं येऽनुपश्यन्ति धीरास् तेषां शान्तिः शाश्वती नेतरेषाम् ॥ २.२.१३ ।**

# **तदेतदिति मन्यन्तेऽनिर्देश्यं परमं सुखम् । कथं नु तद्विजानीयां किमु भाति न भाति वा ॥ ॥ २.२.१४॥**

## **भाष्यम्**

***..............स्वतन्त्रत्वाज्जीवेभ्यः पुरुषोत्तमः ।***

***अस्वतन्त्रस्य जीवस्य दुःखैर्नैव हि लिप्यते ॥ २.२.१२।***

***चेतनाभासको जीवः परमश्चेतनो हरिः ।***

***स्वतन्त्रत्वात् स्वतन्त्रो हि नैव दोषेण लिप्यते" इति कौर्मे ॥'***

***स एक एव सर्वभूतान्तरात्मा । तस्य रूपं रूपं प्रतिरूपाख्यो जीवो भूव । श्रासौ परमात्मनः, नितरां भिन्नः । परतन्त्रत्वात् । “**आत्मैवेदमग्र आसीत् ” इत्यादिवदनादित्वापेक्षया ॥***

***आत्मनिस्थं हरिं जानन् मुच्यते नात्र संशयः ।***

***जीवैक्येन तु तं ध्यायन् तमस्यन्धे पतेद् ध्रुवम् ॥” इति च ॥ ***

***एतदेव भगवद्रूपं परमं सुखम् । ज्ञानिसुखं तु तद्विलण्मात्रम् ॥***

***ब्रह्मादीनां च मुक्तानां सुखं विष्णुसुखस्य तु । ***

***प्रतिबिम्बस्तु विलुट्को विष्णोरेव परं सुखम् ॥ ***

***सम्यग् भाति न भातीति जानीयां तत्कथं न्वहम् ।***

***तत्प्रसादमृते दिव्यमनिर्देश्यं परं सुखम् ॥***

***इति च महावाराहे ॥। २.२.१३-१४ ॥***

॥ इति काठकभाष्ये द्वितीयाध्यायस्य द्वितीया वल्ली ॥

### **श्रीव्यासतीर्थः**

जीवदोषलेपाभावे हेतुरुक्तः- एको वशीति ॥ तस्यार्थः- स्वतन्त्रत्वादिति ॥ नन्वेकस्य कथं बहुजीवेषु स्थित्वा नियामकत्वमित्यतः स्वयमपि बहुरूपो भवतीत्याह - एकं रूपमिति ॥ भगवतो जीवदोषपाभावे हेत्वन्तरमाह- तमिति ॥ ये आत्मस्थं तं पश्यन्ति तेषां सर्वदोषविधूननेन शाश्वतं सुखं किल । तस्य कथं दोषलेप इत्यर्थः ॥ २.२.१२ ॥

दोषलेपाभावे एको वशीत्युक्तं स्वातन्त्र्यहेतुं समर्थयते - नित्यो नित्यानामिति ॥ तद्व्याचष्टे - चेतनेति ॥ परमचेतनत्वात् स्वतन्त्रः स्वतन्त्रत्वाद्धि दोषेण नैव लिप्यत इत्यर्थः । एक एव सर्वभूतान्तरात्मा रूपं रूपं प्रति शरीरं प्रतिरूपाख्यो जीवो बभूवेति अन्यथाप्रतीतिं प्रमाणेन निवारितामपि कर्हिचिदत्र न प्रमाद्येदित्याशयवान् निवारयन् स्ववाक्येनापि व्याकरोति- स एक एवेति ॥ बहिरित्यस्य प्रतिपदम् - भिन्न इति ॥ भेदाभेदौ च निवारयितुमुक्तम् - नितरामिति । जीवः परमात्मनो भिन्न इति कुत इत्यत उक्तम्- परतन्त्रत्वादिति ॥ प्रतिरूपो बभूवेत्येतदनादितः प्रतिबिम्बा बभूवुरिति व्याख्यातम् । तत्प्रयोगेणापि समर्थयते- आत्मेति ॥ इदमग्रे अस्य जगतोऽग्रे प्रलयकाले । आत्मैवासीदभूदित्यादिवदनादित्वा- पेक्षया प्रतिरूपो बभूवेति प्रयोग इत्यर्थः । सर्वभूतान्तरात्मैव प्रतिशरीरं प्रतिरूपो बभूवेत्यर्थः किन्न स्यादित्यतो व्याख्यातं प्रमाणं बाधकम् । बाधकान्तरमप्याह- आत्मनीति ॥

तदेतदित्यादिनापि भगवन्महिमानमाह - एतदेवेति ॥ निर्देष्टुमशक्यमनि- र्देश्यम् । तत्र “तदेतत्” इति " तेषां सुखं शाश्वतम्” इति प्रकृतज्ञानिसुखं परामृश्यत इत्यन्यथाप्रतीतिं निवारयन् व्याचष्टे - एतदिति ॥ एतदेव तमात्मस्थमिति प्रकृतं भगवद्रूपमेव । ज्ञानिसुखमेव परामृश्यत इति कुतो न स्यात् । न स्यात् । परमत्वविशेषणात् । "तस्य चैतस्यैवानन्दस्य अन्यानि भूतानि मात्रामुपजीवन्ति" इत्यादिना जीवसुखेऽयोगादित्याह - ज्ञानीति ॥ विष्णोरेव सुखं परमं, ज्ञानिसुखं तु विप्लुट्कमिति कुत इत्यत आह- ब्रह्मादीनामिति ॥ कथं नु तद्विजानीयां केनोपायेन विजानीयामित्यन्यथा- प्रतीतिं निवारयन्त्र्याचष्टे- सम्यगिति । तदनिर्देश्यं परमं सुखं तत्प्रसादमृते सम्यक् भाति न भाति वेत्यस्य निश्वयं कथं न्वहं विजानीयां न केनापीत्यर्थः ॥२.२.१३-१४॥

### **वामनपण्डिताचार्यः**

योऽयमित्थं स्वातन्त्र्याद्दुःखलेशवर्जित इत्युक्तः, तद्दर्शनं मोक्षसाधनमित्यभिप्रायेणाह -- एको वशीति ॥ यस्तु स्वावश्यातिरेकाद् एकमेव स्वकीयमूलरूपं मत्स्यादिरूपेण बहुधा करोति तमात्मस्थमनुपश्यतां शाश्वतं सुखं नेतरेषामात्माभेदज्ञानिनाम् । तदेवाऽह “आत्मनिस्थम्” इत्यादिना कौर्मवचनेन । शाश्वतं सुखं मोक्षगं हि ॥ २.२.१२ ॥

एवं बहुरूपत्वोपासनमुक्तम् । अथ सर्वकामप्रदत्वोपासनमाह- नित्यो नित्यानामिति ॥ एको नित्यश् चेतनः बहूनां नित्यानां चेतनानां कामान् विदधाति । तद्दर्शिनां शाश्वती सुखपरिपूर्तिर्भवति ॥ २.२.१३ ॥

यदेकं ज्ञानिनां शाश्वतसुखप्रदं परमात्माख्यं ब्रह्म तत् स्वयं कीदृशमित्याकाङ्गायामाह- तदेतदिति ॥ चेतनादिभिरत्यन्तविलक्षणत्वाद् एतद् रूपं भगवतः परमं सुखम् । अत एव अनिर्देश्यं च । ज्ञानिसुखं तु तत्सुखापेक्षया विप्लण्मात्रम् । भगवद्रूपं परमं सुखमिति भाष्योत्त्या गुणगुण्यभेदाभिप्रायेोऽपि प्रकटितः । अत्र "ब्रह्मादीनां च" इत्यादिकं महावराहवचनं चाऽह ॥२.२.१४॥

### **श्रीवेदेशतीर्थः**

‘“तमात्मस्थं येऽनुपश्यन्ति” इत्यस्य तमात्मस्थं स्वशरीरहृदयाकाशे बुद्धौ चैतन्याकारेणाभिव्यक्तमिति व्याख्यानमसदिति भावेन प्रमाणेनैव व्याचष्टे - आत्मनिस्थमिति । परोक्त एवार्थः किन्न स्यादित्यत आह- जीवैक्येनेति ॥२.२.१२॥

“ तदेतदिति मन्यन्तेऽनिर्देश्यं परमं सुखम् ” इत्यत्र ज्ञानिसुख- मेवोच्यते । परमं सुखमिति सुखश्रुतेः । नचासौ विष्णावपि सावकाशा । तेषां सुखं शाश्वतम्’” इति ज्ञानिसुखस्यैव प्रकृतत्वेन तस्यैव तदेतदिति परामर्शात् । नच भगवतोऽपि प्रकृतत्वात्तत्परामर्शोऽयमस्त्विति वाच्यम् । तस्य नपुंसकसुखशब्देनाप्रकृतस्य तदित्यादिपरामर्शायोगादित्यतस् तद्व्याचष्टे - एतदेवेति ॥ एवकारेण ज्ञानिसुखव्यवच्छेदः । तथाच तदेतदिति नपुंसक - शब्देनैकं रूपमिति प्राक् प्रकृतभगवद्रूपं परामृश्यत इति नानुपपत्तिरिति भावः । ननु किं दूरस्थभगवद्रूपपरामर्शग्रहणेन । समीपस्थज्ञानिसुखपरामर्श एवायमिति किन्न स्यादिति चेन्न । सुखस्य परमत्वविशेषणाज् ज्ञानिसुखस्य च परमत्वायोगादिति भावेनाह - ज्ञानिसुखमिति ॥ भगवत्सुख- विप्लुण्मात्रमित्यर्थः । अनेन तदेतदित्यस्य यदात्मस्वरूपं सुखमनिर्देश्यं परममप्राकृतं वाङ्मनसयोरगोचरमपि तद् ब्रह्मण एतत् प्रत्यक्षमेवेति मन्यन्त इति व्याख्यानं चापास्तम् । परमात्मस्वरूपसुखस्य प्रत्यक्षत्वायोगात् । जीवब्रह्माभेदस्तु बाधित इत्युक्तम् । नन्वेतदित्यस्यानुवादतया व्याख्याने तच्छब्दो व्यर्थः स्यादिति चेन्न । “रूपं रूपं प्रतिरूपो बभूव" इति दूरे, एकं रूपमिति सन्निधाने च भगवद्रूपस्य प्रकृतत्वेन तथैव परामर्शार्थत्वात् । तदित्यस्यापि ततत्वार्थकत्वेन परमसुखत्वादिवद् बिधेयत्वाद्वा । नचैवं वाक्यभेदप्रसङ्गः । अवान्तरवाक्यभेदस्यादोषत्वात् । महावाक्यभेदस्याभावात् । अन्यथा ‘“सत्यं ज्ञानमनन्तं ब्रह्म" इत्यत्र का गतिः । अस्तु वा त्वदुक्तरीत्या एतदित्यस्य बिधेयत्वम् । तथापि यद्ब्रह्म अनिर्देश्यं सुखमिति वदन्ति । तदेतत् प्रकृतपरमात्मनो रूपमिति वाक्ययोजनोपपत्तिः । उक्तञ्च न्यायविवरणे- " यद्ब्रह्मानिर्देश्यं सुखमिति वदन्ति तदेतत्स्वरूपमिति मन्यन्ते" (१.३.२२) इति । विष्णोरेव परमं सुखं ज्ञानिसुखं तु विप्लुट्कमित्यत्र प्रमाणमाह- ब्रह्मादीनामिति ॥ चशब्दो ऽपिशब्दार्थतया कैमुत्यसूचकः । विष्णुसुखस्य विप्लुट्कमिति शेषः । ब्रह्मादीनां विष्णुसुखैकदेशसुखवत्त्वे तदभेदः स्यादित्यत आह- प्रतिबिम्ब इति ॥ " किमु भाति न भाति वा " इत्येतत्प्रश्नवाक्यं कृत्वा तत्रोत्तरमिदं भाति न भाति चेति व्याचक्षते । तदसत् । उत्तरवाक्यस्याश्रुतस्यैव कल्प्यत्वात् । नच किमुशब्दपरित्यागेन तदेवोत्तरमिति त्राच्यम् । आवृत्तिप्रसङ्गात् । मन्यन्त इति भानस्यैवोक्तत्वेन “किमु भाति न भाति वा " इति प्रश्नस्यैवायोगाच्च । भाति न भातीति परिहारस्य व्याहतत्वाच्च । तस्मात्किमु भातीति प्रश्ने न भाति वेति परिहार इत्याश्रयणीयम् । नन्वेतदप्ययुक्तम् । मन्यन्त इति भानस्यैवोक्तत्वेन प्रश्नोत्तरयोरनुपपत्तेरित्यत आह- सम्यग्भातीति ॥ श्रुत्यनुसारादत्रापि किमुशब्दो योज्यः । सम्यक् साकल्येन । किमु सम्यग्भातीति प्रश्ने न भातीत्युत्तरमिति योज्यम् । अत एवोक्तं तत्त्वप्रकाशिकायाम्- “न भातीत्युक्ताज्ञेयत्वञ्च” (१.३.२२ ) इति । इतिशब्दः श्रुत्यनुसाराद्वा शब्दार्थो वा । अव्ययानामनेकार्थत्वात् । तज् ज्ञानिसुखं कथं केन प्रकारेण विजानीयामिति व्याख्यानमसत् । यमस्य ज्ञानितया तत्सुखस्य प्रत्यक्षत्वेन तज्ज्ञानप्रार्थनायोगात् । तच्छब्देनाव्यवहितपरमसुखभगवद्रूपपरामर्शोपपत्तौ त्र्यवतिज्ञानिसुखग्रहणायोगाच्च । ननु तच्छब्देन भगवद्रूपपरामर्शेऽपि कथं विजानीयामिति नोपपद्यते । यमस्य भगवज्ज्ञानित्वात् । अन्यथा तदुपदेशासम्भवात् । नच कथं साकल्येन जानीयामित्यर्थः । अयोग्यप्रार्थना- प्रसङ्गादित्यत आह- जानीयामिति ॥ कथमित्याक्षेपे । न कथमपीत्यर्थः । मन्यन्त इति ज्ञानोक्तौ तत्र भगवत्प्रसाद एव मुख्यहेतुर्नान्य इति यमः स्वानुभवेन समर्थयत्यनेनेति नासङ्गतिरिति भावः । तच्छब्दार्थः “अनिर्देश्यं परमं सुखम्” इति । दिव्यमिति तल्लब्धार्थोक्तिः ॥ २.२.१४॥

### **श्रीवेदेशतीर्थखण्डार्थः**

ननु भूतान्तरात्मा भूतदुःखेन न लिप्यत इति कथम् । अन्यथा जीवस्यापि तदभावप्रसङ्गात् । नहि दह्यमानगेहान्तर्गतयोरन्यतरस्यैव दाह इति युक्तमित्यतो जीवापेक्षयेश्वरस्य सामर्थ्यवैशेष्येण अग्निस्तम्भनवतो दाहाभाववद् दुःखालेपोपपत्तिरिति भावेनेश्वरसामर्थ्यमाह - एक इत्यादिना ॥ यः सर्वभूतान्तरात्मा एकः समाभ्यधिकरहितः सर्वमस्य वशे वर्तत इति वशी । एकं स्वात्मरूपं बहुधा करोति । नियम्यानन्त्यात् । तमात्मनि तिष्ठतीति आत्मस्थं भगवन्तं ये धीरा अनुपश्यन्ति तेषामेव शाश्वतं नित्यमभिव्यक्तं सुखं नेतरेषाम् ॥२.२.१२॥

किञ्च यो नित्यानां नित्यः परमनित्यः । अनित्यत्वादिचतुर्विधनाशरहित इति यावत् । नित्यानां नित्यत्वप्रदो वा । चेतनानां चेतनः परमचेतनः ।चेतनानां चेतनत्वप्रदो वा । यश्च स्वयमेक एव बहूनां पुरुषाणां कामान् काम्यान् विदधाति तमात्मस्थं येऽनुपश्यन्ति धीरास्तेषामेव शाश्वती पुनरावृत्तिशून्या शान्तिर् मोक्षो नेतरेषाम् । “मोक्षः शान्तिश्च शरणं निर्वाणञ्चाभिधीयते” (भा. ता. २.६.६ ) इति ब्राह्मे ॥२.२.१३॥

एवं यज्ज्ञानाच्छाश्वतसुखादिरूपो मोक्षस्तस्य कथं दुःखलेपः स्यादित्युक्तम् । इदानीं परमसुखरूपत्वाच्च न तत्प्राप्तिरिति भावेन प्रकृतभगवत्स्वरूपमेवाह- तदिति । तत् "रूपं रूपम्" इत्यत्र प्रकृतम् एतत् “एकं रूपम्” इति प्रकृतं भगवद्रूपमनिर्देश्यं साकल्येन निर्देष्टुमशक्यं परमं सुखमिति मन्यन्ते ज्ञानिनः । तज्ज्ञाने च भगवत्प्रसाद एव मुख्यहेतुरिति स्वानुभवेन समर्थयते यमः- कथमिति ॥ अहं तदनिर्देश्यं परमं सुखं भगवद्रूपं तत्प्रसादमृते इदानीं कथं विजानीयां न कथमपि । अतो भगवत्प्रसाद एव तत्र हेतुरिति भावः । भगवत्प्रसादादपि किं साकल्येन तज्ज्ञानं भवतीति नचिकेताः पृच्छति - किमु भातीति ॥ किं सम्यगिति शेषः । उत्तरमाह- न भाति वेति ॥ सम्यक् न भात्येवेत्यर्थः ॥२.२.१४॥

### **श्रीवरदतीर्थखण्डार्थः**

कथं लोकदुःखेन लेपाभाव इत्यत आह- एको बशीति ॥ ॥२.२.१२॥

‘‘तमात्मस्थं येऽनुपश्यन्ति धीराः" इत्युक्तं फलं विशदयति- नित्यो नित्यानामिति ॥ चतुर्विधानां भावानां नित्यानां नित्यः । तच्वोक्तं-

अनित्यत्वं देहहानिर् दुःखप्राप्तिरपूर्णता ।

नाशश्वतुर्विधः प्रोक्तस्तदभावो हरेस्सदा ॥ इति ॥

सर्वज्ञत्वाच् चेतनानां चेतनः ॥ (गी. ता. २.१७) २.२.१३ ॥

### **श्रीवरदतीर्थः**

वरद- परमेश्वरस्य स्वातन्त्र्यमेव कुत इत्यत उच्यते - नित्यो नित्यानामिति ॥ तद्व्याचष्टे- चेतनाभासक इति ॥ हरिः परमश्चेतनो यतोऽतः स्वतन्त्र इति शेषः । स्वतन्त्रत्वादसौ विष्णुर् दोषैर्न लिप्यते । तत्कुत इत्यतः स्वतन्त्रदोष- लेपाभावयोर्व्याप्तिरित्याह- स्वतन्त्रो हीति ॥ “ एकस्तथा सर्वभूतान्तरात्मा इत्यनेन सर्वशरीरेष्वेक एव जीव इति प्रतिपाद्यत इत्यन्यथाप्रतीतिनिरासाय प्रमाणत्रचनेनोक्तमप्यर्थं स्ववाक्येन विशदयति- स एक इति ॥ जीवस्य परमात्मनो नितरां भिन्नत्वे युक्तिमाह- परतन्त्रत्वादिति ॥ बभूवेति लिट्प्रयोगे प्रतिबिम्बस्य कादाचित्कत्वं न भवतीत्यत्र प्रयोगं दर्शयति- आत्मैवेदमिति । यथा “आत्मैवेदमग्र आसीत् ” इत्यत्र लङ्प्रयोगेन

सत्तायाः कादाचित्कत्वप्रतीतावपि सार्वकालिकत्वं तस्याङ्गीक्रियते एवं बभूवेत्यत्रापीत्यर्थः । ननु किमर्थमेवं व्याख्यायते । सर्वाद्वैतं प्रतिपाद्यत इत्येवार्थः किं न स्यादित्यत आह- आत्मनिस्थमिति ॥ " तदेतदिति मन्यन्तेऽनिर्देश्यं परमं सुखम्" इत्यत्र " तेषां सुखं शाश्वतं नेतरेषाम्" इति पूर्वप्रस्तुतं ज्ञानिसुखं परामृश्यत इति प्रतीतिनिरासायाह - एतदिति ॥ ननु किमर्थमेवं ज्ञानिसुखमेव परामृश्यत इति किं न स्यादित्यत आह- ज्ञानीति ॥ तत्कुत इत्यत्राह - ब्रह्मादीनामिति ॥२.२.१३ ॥

I

### **श्रीराघवेन्द्रतीर्थखण्डार्थः**

एकपदोक्तं स्वातन्त्र्यं व्यञ्जयन् एकस्य नानाजीवनियन्तृत्वं कथमिति चोद्यं बहुरूपत्वोत्त्या निराह एको बशीति ॥ कैमुत्येनापि भगवतो दुःखास्पृष्टत्वमाह- तमिति । ये आत्मस्थं पश्यन्ति तेषामपि सर्वदुःखप्रहाणेन शाश्वतं सुखं किल । तस्य हरेः कथं दुःखस्पर्श इति भावः ॥ ॥२.२.१२॥

“एको वशी” इत्युक्तं स्वातन्त्र्यं समर्थयते - नित्य इति ॥ नित्यानां वस्तूनां नित्योऽतिशयेन नित्यः । चेतनानां चेतनो मुख्यचेतनः । अन्ये चेतनाभासाः, तदधीना इति यावत् । परमचेतनत्वात्स्वतन्त्रः । स्वतन्त्रत्वाद् दुःखाश्लेष इति भावः । बहूनां चेतनानां शान्तिः सुखम् ॥२.२.१३॥

भगवतो महिमान्तरमाह - तदेतदिति ॥ तत् " गुह्यं ब्रह्म" इत्युपक्रान्तम् एतद् एकं रूपम् इति मध्ये चोक्तं ब्रह्मण रूपमनिर्देश्य॑मिदमित्थ-मिति निर्देष्टुमशक्यं परमं सुखम् अनिर्देश्यपरमसुखात्मकमिति एनं ज्ञानिनः मन्यन्ते । तत्तादृक् सुखात्मकं भगवद्रूपं कथं नु जानीयां तत्प्रसादमृते ? किमु भाति न भाति वेति । टीकायां तु यदनिर्देश्यं सुखं कथं नु तद्विजानीयामित्यानुकूल्येन गृह्णन्ति । तदनिर्देश्यं सुखम् एतत्प्रकृतमात्मनो रूपमिति मन्यन्त इति योजनोक्ता । जानीयामिति प्रार्थनायां लिङ् । ज्ञानार्थं प्रार्थितत्वमानुकूल्येन ग्रहणम् ॥२.२.१४ ॥

