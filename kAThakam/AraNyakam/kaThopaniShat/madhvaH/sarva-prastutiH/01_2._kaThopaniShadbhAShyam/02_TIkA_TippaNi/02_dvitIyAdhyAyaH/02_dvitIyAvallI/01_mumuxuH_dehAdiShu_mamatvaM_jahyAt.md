+++
title = "०१ मुमुक्षुर् देहादिषु ममत्वं जह्यात्"

+++


## पुरमेकादशद्वारमजस्यावक्रचेतसः

**अथ द्वितीयाध्यायस्य द्वितीया वल्ली**

**मुमुक्षुर् देहादिषु ममत्वं जह्यात्**

# **उपनिषत्**

# **पुरमेकादशद्वारमजस्यावक्रचेतसः । **

# **अनुष्ठा न शोचति विमुक्तश्च विमुच्यते । एतद् वै तत् ॥ ॥ २.२.१॥**

## **भाष्यम्**

***इदं पुरं भगवदधीनमित्यधिष्ठाय अजस्येदं पुरमिति स्थितिं कृत्वा । ***

***विमुक्तो निरभीमानात् पूर्वमेवापरोक्षवित् ।***

***मुख्यतो मुच्यते पश्चाद् दुःखाद्याभासहानतः ॥ इति च ॥ २.२.१ ॥***

### **श्रीव्यासतीर्थः**

व्या- मुमुक्षुर्देहादिषु ममत्वं जह्यात् तेषां भगवदधीनत्वादित्याह- पुरमिति ॥ एकादशद्वारं पुरमधिष्ठाय न शोचति चेदस्माकमपि तदधिष्ठितत्वाच्छोकाभावः स्यादिति शङ्कानिरासायापेक्षितं प्रक्षिप्य योजयति- इदमिति ॥ ननु तत्र भगवद्वाचकपदाभावात्कथमेवं व्याख्येति शङ्कां ज्ञापकोत्त्या परिहरन् अधिष्ठायेत्यस्यार्थमाह- अजस्येति ॥ स्थितिं निश्चयम् । एवं निश्चयेऽपि कथं शोकाभाव इत्यत आह- विमुक्तश्च विमुच्यत इति ॥ बन्धस्यापरमार्थत्वात्पूर्वमपि विमुक्त एव विद्यया तत्प्रतिभासनिवृत्तौ विमुच्यत इति प्रतीतिनिरासाय तद्व्याचष्टे - विमुक्त इति ॥ अपरोक्षविद् देहादौ निरभिमानात् पूर्वमपि विमुक्तः पश्चान्मुच्यते इत्यादि योज्यम् ॥२.२.१॥

### **वामनपण्डिताचार्यः**

हृदिस्थस्य विष्णोरित्थम्भावान्तरमप्याह — पुरमित्यादिना ॥ एतद् बाक्यं व्याख्याति— इदं पुरमिति । अभिप्रायं वक्ति - अजस्येति ॥ अजस्य हरेर् निवासार्थम् इदं शरीरं स्थितमिति मानसस्थितिं कृत्वा, मनसा निश्चित्य, उपास्येत्यर्थः । न शोचतीत्यन्वयशेषः । सुषुम्नानाडीसहितमेकादशद्वारम् । पूर्वं विमुक्तस्य पश्चाद् विमुक्तिः कथं स्यादित्यत आह- विमुक्त इति ॥ अपरोक्षविवक्षया मुक्तेः पूर्वमेव भगवदधीनत्वेन निर्णीते देहादौ निरभिमानत्वाद् अनिष्टकर्मापक्षयाच्च जीवन्मुक्त्यपेक्षया विमुक्तो भवति । पश्चाद् लिङ्गशरीरभङ्गे दुःखाद्याभासहानेन मुख्यत एव मुच्यते । इति च भविष्यत्पर्वणि ॥२.२.१॥

### **श्रीवादिराजतीर्थः**

वादि- अवक्रचेतसो ऽजस्य पुरमधिष्ठाय जीवो न शोचति चेत् सर्वस्यापि शोको न स्यात् । तादृशदेहाधिष्ठितत्वस्य सकलजीवसाधारण- त्वादिति शङ्कावारणाय शेषं पूरयित्वा व्याख्याति - इदं पुरमिति ॥ इदं परिदृश्यमानम् । अहरहः स्वानपेक्षितनानाविधक्लेशदायकत्वेनानुभूयमानमिति यावत् । पुरं शरीरं भगवदधीनमित्यधिष्ठाय दिने दिने नियमेनानुचिन्त्य एकादशद्वारम् एकादशेन्द्रियस्थानाख्यद्वारयुक्तं पुरं शरीरमवक्रचेतसो ऽजस्य वशे अधिष्ठाय स्थितमिति निश्चित्य न शोचति । अत एव ममायं देह इत्यभिमानाद्विमुक्तो जीवः विमुच्यते मुक्तो भवति । एवं पराधीनजीव- नियामकतया निश्चितं यत् परं ब्रह्म एतत् तद् वै मुक्तनियामकतया तस्मिन्नपि स्थितं वै । तर्ह्यजस्य वशे स्थितमित्यधिष्ठाय निश्चित्येत्यर्थ एव वक्तव्यः । अध्याहारः किमर्थ इति चेत् सत्यम् । स्वाधीनतयाऽभिमन्यमानदेहस्येश्वर- वशत्वनिश्चय एव कथं स्यादित्यध्याहार इति परिहारसम्भवात् ॥२.२.१॥

### **श्रीवेदेशतीर्थः**

"पुरमेकादशद्वारम्" इत्यस्यैकादशद्वारमिदं शरीराख्यं पुरमवक्रचेतसो ऽजस्य ब्रह्मण एव । यस्येदं शरीरं तं पुरस्वामिनं परमेश्वरम् अनुष्ठाय ध्यात्वा न शोचतीति व्याख्यानमसत् । शरीरस्य जीवाभिमततया जीवपुरत्वेन ब्रह्मपुरत्वाभावात् । जीवब्रह्मैक्यस्य बाधितत्वात् । यस्येदं शरीरं तं पुरस्वामिनमित्यध्याहारप्रसङ्गाच्च । सम्भवत्येकवाक्यत्वे वाक्यभेदकल्प- नायोगाच्चेति भावेन तद्वाक्यमितिशब्दाध्याहारेण यथावद्व्याचष्टे - इदमिति ॥ ननु भगवदधीनमित्यस्यार्थस्य श्रुतावदर्शनात्कथमेवं व्याख्यानमित्यतस्त-प्रदर्शनपूर्वकमनुष्ठायेत्युक्तं विवृणोति - अजस्येति ॥ तथाच अजस्येति षष्ठ्यर्थम् एव भगवदधीनमित्यनेन वर्णित इति भावः । स्थितिं कृत्वेत्यनेनानुष्ठायेत्यस्य ध्यात्वेति व्याख्यानमपदार्थत्वादसदित्युक्तं भवति । अविद्याकामकर्मादिबन्धनैर्विमुक्तो भवति । विमुक्तश्च सन् विमुच्यते पुनश्च शरीरं न गृह्णातीति व्याख्यानमसत् । शरीराग्रहणस्य विमोचनपदार्थत्वा- भावात् । अतः पूर्वं विमुक्त एव पश्चान्मुच्यत इति व्याख्येयम् । नन्वेतदप्ययुक्तम् । संसारदशायां मुक्तत्वाभावात् । मुक्तस्य मोचनासम्भवा- च्चेत्यतः प्रमाणेन तद्यथावद्व्याचष्टे - विमुक्त इति ॥ पूर्वं मुक्तेः । मुख्यत इत्युक्तं विवृणोति दुःखेति ॥२.२.१ ॥

### **श्रीवेदेशतीर्थखण्डार्थः**

'पुरमेकादशद्वारम्" चक्षुषी, श्रोत्रे, नासिके, मुखं चेति सप्त शीर्षण्यानि, नाभिरासनं गुह्यं चेति त्रीणि, शिरस्येकमिति एकादशद्वारमिदं पुरं शरीरमजस्य जननादिरहितस्यावक्रचेत्तस ऋजुज्ञानिनो भगवत अधीनमित्य (धि)नुष्ठाय स्थितिं कृत्वा न शोचति । शरीराभिमानकृतो हि शोकः । शरीरस्य भगवदधीनत्वस्थितिकरणे तदभिमानाभावान्न शोक इति भावः । एवं निरभिमानात्पूर्वमेव विमुक्तोऽपरोक्षज्ञानी पश्चाद्विशेषेण मुच्यते । पुनर्भगवत्स्वरूपमाह एतदिति ॥ २. २.१॥

### **श्रीवरदतीर्थः**

प्रकारान्तरेण भगवतो माहात्म्यं निरूप्यते - पुरमेकादशद्वारमिति ॥ तत्र अवक्रचेतसो ऽजस्य परमेश्वरस्य यदेकादशद्वारं तदधिष्ठानमात्रेण जीवस्य शोको न भवतीत्यन्यथाप्रतीतिनिरासाय व्याचष्टे - इदमिति । अत्र पुरस्य भगवदधीनत्वं केन पदेनोच्यते । भगवदधीनत्वेन पुरस्यानुष्ठानञ्च कथमित्यत आह- अजस्येदमिति ॥ अनेन अजस्येति षष्ठ्यन्तं पदमेव पुरस्य भगवदधीनत्वज्ञापकमित्युक्तं भवति । अनुष्ठानञ्च मत्या भावनमेव । बन्धस्य मिथ्यात्वात् ‘“विमुक्तश्च विमुच्यते " इति वचनमित्यत आह- विमुक्त इति ॥२.२.१ ॥

### **श्रीराघवेन्द्रतीर्थखण्डार्थः**

देहादेर् भगवदधीनत्वं ज्ञात्वा ममतां जह्यादिति भावेन तत्त्यागिनः सौख्यमाह - पुरमिति ॥ एकादशद्वारं श्रोत्रद्वयं चक्षुर्द्वयम्, नासाद्वयम्, मुखम्, पायूपस्थे मनोबुद्धी चेत्येकादशद्वारं पुरं देहम् अवक्रचेतसोऽजस्य भगवतः सम्बन्धिनं तदधीनमनुष्ठाय भगवदधीनतया निश्चित्य ममतात्यागी न शोचति । एवं निश्चयेऽपि कथं शोकाभाव इत्यत उक्तं- विमुक्तश्वेति ॥ देहाभिमानाभावेन पामरवत् तत्कृतक्लेशशून्यतया प्रागेव विमुक्तोऽपरोक्षज्ञानी दग्धपटायमानदेहादिमान् प्रारब्धावसाने निश्शेषतो विमुच्यते । मुख्य- विमुक्तिमान् भवति । एतद्वै तत् त्वया पृष्टं तद् एतद्वै देहेन्द्रियादि- नेतृत्वमुक्तिप्रदत्वगुणकं वै इति ॥२.२.१॥

