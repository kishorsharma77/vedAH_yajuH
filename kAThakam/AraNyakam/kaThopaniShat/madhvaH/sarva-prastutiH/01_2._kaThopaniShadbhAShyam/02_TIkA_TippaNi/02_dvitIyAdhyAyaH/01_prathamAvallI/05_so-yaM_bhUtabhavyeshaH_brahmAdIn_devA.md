+++
title = "०५ सोऽयं भूतभव्येशः ब्रह्मादीन् देवान् सृजति"

+++


## यः पूर्वं तपसोऽजातमद्भ्यः पूर्वमजायत

**सोऽयं भूतभव्येशः ब्रह्मादीन् देवान् सृजति**

# **उपनिषत्**

# **यः पूर्वं तपसोऽजातमद्भ्यः पूर्वमजायत ।**

# **गुहां प्रविश्य तिष्ठन्तं यो भूतेभिर्व्यपश्यत । एतद् वै तत् ॥२.१.६॥**

## **भाष्यम्**

***'**अम्मामभ्यश्च भूतेभ्यस्तपोनामः शिवादपि । ***

***पूर्वं यो जनयामास पूर्वाजातं चतुर्मुखम् ॥ ***

***'**स्वात्मानं च गुहासंस्थं सर्वभूतैः सहाभिभूः ।***

***यः पश्यति सदा विष्णुस्स एष हृदि संस्थितः ॥' इति च ॥***

***यथा " मुखादिन्द्रश्वाग्निश्व" इत्यादिना जाता एवेन्द्रादयः कश्यपात् पुनर्जायन्ते न तथा भगवतो ब्रह्मा । किन्त्वजातमेवाद्भ्यः पूर्वमजायत जनयामास । अजायतेति “ जज्ञे बहुज्ञम्” इतिवदन्तर्णीतणिच् ॥ २.१.६ ॥***

### **श्रीव्यासतीर्थः**

यः पूर्वमिति वाक्यं दुर्गमार्थत्वाद्व्याचष्टे - अम्मामभ्य इति ॥ गुहां प्रविश्येति वाक्यं योजनाप्रतीतेर्व्याचष्टे - स्वात्मानमिति । कस्मादपि पूर्वमजातं पूर्वाजातमिति सूचितमर्थं स्ववाक्येन विशदयति- यथेत्यादिना ॥ यथेन्द्रादिजनकस्य कश्यपस्य न तेभ्य उत्तमत्वं न तथा विष्णोर् ब्रह्मणः । तस्य पूर्वाजाततज्जनकत्वादुत्तमत्वमेवेति भावार्थः । अजायतेत्यस्य स्वयमुत्पन्न इत्यर्थत्वात् कथं जनयामासेति णिजर्थतया व्याख्येत्यतः प्रयोगदर्शनेनोप- पादयति- अजायतेति ॥ २.१.६ ॥

### **वामनपण्डिताचार्यः**

सोऽयं भूतभव्येशो देवान् ब्रह्मादीनसृजदित्यभिप्रायेणाह - यः पूर्वमिति ॥ एतदभिप्रायं “ अम्नामभ्यश्च भूतेभ्यः" इत्यादिना महावराहवचनेन स्पष्टयति । ‘‘पञ्चम्यामाहुतावापः " ( छं. ५.२.११) इत्यादावम्नामकत्वं भूतानां प्रसिद्धम् ।

दशकल्पं तपश्रीर्णं रुद्रेण लवणार्णवे ।

त्यक्त्वा सुखानि सर्वाणि क्लिष्टेन लवणाम्भसा ॥" अनु. ३.४. ३७

'उग्रतपोनामा योग्यो रुद्रपदस्य यः " (अनु. ४.१.४) इत्यादिना महातपस्तप्त्वा धर्मधर्म्यभेदाच्च तपोनामकः शिवः । विष्णुना जायमानोऽपि तत्पूर्वमन्यस्मादजातत्वादजनामकश्चतुर्मुखः । “स्वात्मानं च" इत्यादिना ‘‘गुहां प्रविश्य’” इत्यादिवाक्यशेषं व्याख्याति । अभिभूः सर्वाधिकशक्तिः । पूर्वाजातजननं यथावद् व्युत्पादयति । यथैव इन्द्रादयः पूर्वं विष्णोर्जाता एव कश्यपाज्जायन्ते तथैव ब्रह्मापि पूर्वमन्यस्माज्जात एव विष्णोः पुनर्जायत इति न मन्तव्यम् । किन्त्वन्यस्मादजात एवायमस्माज्जायते । कुतः ? अजातमेव हि भगवान् अबादिभ्यः पूर्वमिमं जनयामास । " जज्ञे बहुज्ञम्” इत्यत्र जनयामासेत्यर्थो गम्यते, तद्वदत्राप्यविरोधः ॥ २.१.६ ॥

### **श्रीवादिराजतीर्थः**

वादि - “ यः पूर्वं तपसो जातमद्भयः" इत्यत्र अद्भ्य आ समन्ता- द्रक्षकत्वेनाप्पदवाच्येभ्यः पञ्चमहाभूतेभ्यस् तपसः दिगम्बरत्वजटिलत्वादिना तपः प्रवर्तकाद्रुद्राच्च पूर्वमजातं प्राग् भगवदितरस्मात् कस्माचिदप्यजातम् अभिनवपुत्रमित्यर्थः । ब्रह्माणमजायत अन्तर्णीतो णिच् । जनयामासेत्यर्थः । सकलजीवहृदयगुहां प्रविश्य तिष्ठन्तं स्वात्मानं भूतेभिस्तैस्तैर्जीवैस्सह

व्यपश्यत ॥ २.१.६ ॥

### **श्रीवेदेशतीर्थः**

“यः पूर्वं तपसो जातम्' इति मन्त्रस्य यो मुमुक्षुः पूर्वं तपसो ज्ञानरूपाद् ब्रह्मणो जातं हिरण्यगर्भं किमपेक्षया पूर्वमित्यत आह- अभ्यः पूर्वमजायतेति ॥ यो ऽभ्यः भूतेभ्यः पूर्वमजायत । तं प्रथमजं सर्वप्राणिहृदयगुहां प्रविश्य तिष्ठन्तं भूतेभिर्भूतैः सह तिष्ठन्तं यः पश्यति एतद्वै तदिति व्याख्यानमसत् । एतद्वै तदिति वचनानुसारेण यः पूर्वमिति यच्छब्दस्य विष्णुपरत्वेन मुमुक्षुपरत्वाभावात् । नहि नचिकेतसा मुमुक्षुस्वरूपं पृष्टम् । तपश्शब्दस्य परब्रह्मपरत्वे एकस्य पूर्वमित्यस्य व्यर्थत्वाच्च । अभ्यः पूर्वम् इत्येतावता पूर्तेः । अद्भ्यः पूर्वं जातमित्यन्वयोपपत्त्याऽजायतेत्यस्य व्यर्थत्वाद् अयुक्तत्वाच्च । यच्छब्दाध्याहारेण योजनायां स एव दोषः । गुहाप्रविष्टत्वस्य विष्णुलिङ्गत्वस्योक्तत्वेन चतुर्मुखविशेषणत्वायोगाच्च । भूतानां हृदये अवस्थानाभावेन तैः सह तिष्ठन्तमित्युक्त्ययोगाच्च । पूर्वमेकस्य यच्छब्दस्य विद्यमानत्वेन यो भूतेभिरिति यच्छब्दस्य व्यर्थत्वात् प्रमाणविरोधाच्चेति भावेन वाक्यभेदमङ्गीकृत्य प्रमाणेन मन्त्रं व्याचष्टे - अम्नामभ्य इति ॥ ननु भूतानामनामकत्वं कथम् । अम्नाम्नो भूतविशेषवाचकत्वादिति चेन्न । पञ्चीकरणपक्षे भूतविशेषस्यापि सर्वभूतात्मकत्वेनाम्नाम्नः सर्वभूतवाचकत्वं ज्ञायते । भूतेभ्यस् तदभिमानिभ्यः । शिवादपि अहङ्कारतत्त्वाभिमानिनः । अजायतेत्यस्यार्थो जनयामासेति । पूर्वाजातमित्युक्त्या नास्मत्पक्षे पूर्वशब्दस्य वैयर्थ्यमित्युक्तं भवति । चतुर्मुखमिति विशेष्योक्तिः । गुहां प्रविश्येत्येतच् चतुर्मुखपरमिति प्रतीतिनिरासाय व्याचष्टे - स्वात्मानञ्चेति ॥ अभिभवति सर्वानित्यभिभूः । सर्वभूतैः सह पश्यतीत्यन्वयः । एतद्वै तदित्यस्यार्थमाह- स एष इति ॥ तथाच जीवमन्तिकादित्युक्तजीवसमीपस्थभगवत्स्वरूप- प्रतिपादनायायं मन्त्रः प्रवृत्त इति भावः । नन्वेवं व्याख्यानेऽपि पूर्वमजातमिति विशेषणं व्यर्थम् । व्यावर्त्याभावात् । नहि कश्चित् पूर्वं जातः पुनर्जायते । येन तत्सार्थकं स्यात् । यः पूर्वमजातं चतुर्मुखं तपसोऽभ्यः पूर्वमजायतेत्यनन्वय- श्वेत्यत आह- यथेति ॥ इत्यादिना वाक्येन जाता भगवन्मुखादिना जातत्वेनावगता इत्यर्थः । न तथा भगवतो ब्रह्मा पूर्वं जात एव जायते । ननु हिरण्यगर्भस्याभ्यः पूर्वं जननाङ्गीकारे "अभ्यः सम्भूतो हिरण्यगर्भः" ( म.ना.उ.१.१२) इति विरोध इति चेन्न । तद्वाक्यस्य ब्रह्माण्डान्तः- सृष्टिपरत्वात् । अस्य बाह्यसृष्ट्यपेक्षत्वादिति । अजायतेत्यस्य स्वयमुत्पन्न इत्यर्थत्वात् कथं जनयामासेति व्याख्यानमित्यतो ऽन्तर्णीतणिच्त्वान्नानुपपत्ति- रिति प्रयोगपूर्वमाह- अजायतेति ॥ " या प्राणेन संविशति' इति मन्त्रः प्रसिद्धादितिपर इत्यनुपपन्नम् । पितृसौमनस्यस्वर्ग्याग्निपरमात्मनां त्रयाणामेव नचिकेतसा पृष्टत्वेनादितिकथनस्यासङ्गतत्वात् । अतो विष्णुपर एवायं मन्त्रः ॥

### **श्रीवेदेशतीर्थखण्डार्थः**

जीवस्यान्तिके विद्यमानं हृद्रतं भगवत्स्वरूपं कीदृशमित्या- काङ्क्षायां तत्स्वरूपं वक्तुं पुनः प्रतिजानीते-

जीवस्यान्तिके विद्यमानं भगवत्स्वरूपम् एतद्वै यः पूर्वमजातं चतुर्मुखं तपसस्तपोनाम्नः शिवाद् अभ्योऽनामकभूतेभ्यश्च पूर्वमजायत जनयामास । यश्च हृद्गुहां प्रविश्य तिष्ठन्तं स्वात्मानं भूतेभिर्भूतैः सह व्यपश्यत पश्यति । एतच्छब्दस्य पूर्वेणान्वयः ॥ २.१.६॥

### **श्रीवरदतीर्थः**

वरद - “यः पूर्वं तपसो जातमभ्यः पूर्वमजायत" इत्येतद्व्याचष्टे- अम्मामभ्य इति ॥ पूर्वमजातमिति विशेषणस्य कृत्यमाह - यथेति ॥ अजायतेत्यस्य जनयामासेत्यर्थः कथमित्यत आह- अजायतेति ॥२.१.६॥

### श्रीराघवेन्द्रतीर्थखण्डार्थः

पुनर्भगवतो महिमोक्तिपूर्वकं त्वत्पृष्टमेवंरूपमिति बहुभिर्मन्त्रैराह - य इति ॥ यो भगवान् अजातं पूर्वमजातं चतुर्मुखं तपसस् तपोनामकाच्छिवात् पूर्वम् अद्भ्यो ऽम्नामकेभ्यो भूतेभ्यश्च पूर्वमजायत अजनयत्, अन्तर्णीतणिच्, यो भगबान् गुहां हृदयगुहां प्रविश्य तिष्ठन्तं स्वात्मानं भूतेभिर् भूतैस्सह व्यपश्यति विशेषेण पश्यति, अडागमश् छान्दसः, एतद्वै तत् । यत् त्वया पृष्टं तद् एतद्वै उक्तगुणकं वै । अजातमिति विशेषणं तु भगवन्मुखाद्यवयवतो जाता एवेन्द्रादयः कश्यपात् पुनर्जायन्ते, न तथा भगवतो ब्रह्मा, किन्तु पूर्वमजात एव भगवतो जात इति वक्तुम् ॥ २.१.६ ॥

