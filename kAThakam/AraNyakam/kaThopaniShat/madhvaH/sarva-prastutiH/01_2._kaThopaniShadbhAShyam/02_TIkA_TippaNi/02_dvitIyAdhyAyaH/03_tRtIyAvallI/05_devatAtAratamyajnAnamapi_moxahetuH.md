+++
title = "०५ देवतातारतम्यज्ञानमपि मोक्षहेतुः"

+++


## इन्द्रियाणां पृथग्भावमुदयास्तमयौ च यत्

**देवतातारतम्यज्ञानमपि मोक्षहेतुः**

# **उपनिषत्**

# **इन्द्रियाणां पृथग्भावमुदयास्तमयौ च यत् । **

# **पृथगुत्पद्यमानानां मत्वा धीरो न शोचति ॥ २.३.६ ॥ **

### **श्रीव्यासतीर्थः**

व्या- किं बोद्धुमशकचेत्तत्र स्वर्गलोके महीयत इत्यतो बोद्धव्यमाह - इन्द्रियाणामित्यादिना ॥ इन्द्रियाणां पृथग्भावं वैचित्र्यं तारतम्यमित्यर्थः । उदयास्तमयौ उत्पत्तिविनाशौ । पृथगुत्पद्यमानानां सत्तादि ज्ञात्वा ॥६॥

### **वामनपण्डिताचार्यः**

ब्रह्मदर्शनस्याङ्गदेवतापरिज्ञानेनापि भाव्यमित्याह । स्वयोग्यता- तारतम्येन पृथक्पृथगुत्पद्यमाना हि इन्द्रियदेवताः । तासां भगवतः पृथग्भावं तत एव उदयादिप्रवृत्तिं च ज्ञात्वा धीरो ब्रह्मदृङ् न शोचति ॥ २.३.६ ॥

### **श्रीवादिराजतीर्थः**

“इन्द्रियाणां पृथग् भावम्" इत्यत्र इन्द्रियाणां दशेन्द्रियाभिमानि- देवानां पञ्चविधमनोरूपेन्द्रियाभिमानिदेवानां च पृथग्भावं पृथक्स्वभावं यद् यस्मादुदयास्तमयौ च मत्वा न शोचतीत्यर्थः ॥ २.३.६ ॥

### **श्रीवेदेशतीर्थखण्डार्थः**

न केवलं भगवज्ज्ञानमेव मोक्षहेतुरपि तु देवतातारतम्यादि- ज्ञानमपीत्याह- इन्द्रियाणामिति ॥ पृथक् उत्पद्यमानानां विलक्षण-तयोत्पद्यमानानां पृथग्व्यापारोत्पादकानां वा । इन्द्रियाणामिन्द्रियदेवानाम् । प्रागुक्तोपलक्षणमेतत् । पृथग्भावमन्योन्यविलक्षणत्वं तारतम्यमिति यावत् । यद् या उदयास्तमयौ उत्पत्तिविनाशौ तौ च मत्वा धीरो न शोचति ॥ ॥२.३.६॥

### **श्रीवरदतीर्थखण्डार्थः**

यज्ज्ञानं मोक्षसाधनत्वेनोक्तं तन्निरूपयति- इन्द्रियाणामिति ॥ पृथग्भावो नामान्योन्यविलक्षणता । उदयास्तमयावुत्पत्तिनाशौ पृथगुत्पद्यमानत्वं नाम विषये पृथक्पृथग्वर्तमानत्वम् । यदित्यस्य यावित्यर्थः । धीरः पुरुष इन्द्रियाणां चक्षुरादीनां यदुत्पत्तिनाशौ तौ च तेषां पृथग्भावञ्च मत्वा ज्ञात्वा स्थितो न शोचतीत्यर्थः ॥ २.३.६ ॥

### **श्रीराघवेन्द्रतीर्थखण्डार्थः**

‘‘इह चेदशकद्बोद्धुम् ” इत्युक्तम् । तत्र कस्य बोधात् स्वर्गलोको भवतीत्यतो बोद्धव्यमाह- इन्द्रियाणामिति ॥ पृथग्भावं तारतम्यम्, यच्च जगदुदयास्तमयौ भवतः पृथक् नानाप्रकारेणोत्पद्यमानानाम् इन्द्रियाणां सत्ताप्रतीत्यादिकमिति शेषः, मत्वा भगवदधीनं ज्ञात्वा, न शोचति ॥२.३.६॥

