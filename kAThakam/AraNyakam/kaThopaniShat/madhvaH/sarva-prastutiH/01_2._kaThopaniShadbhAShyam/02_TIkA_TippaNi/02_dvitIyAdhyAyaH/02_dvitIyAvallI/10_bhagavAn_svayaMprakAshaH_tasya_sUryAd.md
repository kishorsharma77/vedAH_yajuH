+++
title = "१० भगवान् स्वयंप्रकाशस् तस्य सूर्याद्यप्रकाश्यत्वञ्च"

+++


## न तत्र सूर्यो भाति न चन्द्रतारकं नेमा विद्युतो भान्ति कुतोऽयमग्निः

**भगवान् स्वयंप्रकाशस् तस्य सूर्याद्यप्रकाश्यत्वञ्च**

# **उपनिषत्**

# **न तत्र सूर्यो भाति न चन्द्रतारकं नेमा विद्युतो भान्ति कुतोऽयमग्निः । **

# **तमेव भान्तमनुभाति सर्वं तस्य भासा सर्वमिदं विभाति ॥ २.२.१५ ॥**

॥ इति काठकोपनिषदि द्वितीयाध्यायस्य द्वितीया वल्ली ॥

### **वामनपण्डिताचार्यः**

न केवलं परमसुखमेव भगवद्रूपम् । किन्तु परञ्ज्योतिश्चेत्याह- न तत्रेति ॥ यथैवात्र प्रद्योतने खद्योतो न द्योतते तथा परमज्योतिषि विष्णौ सूर्यादयो न भासन्ते । तथापि तद्भासा जगद् भातीत्याह - तमेवेति ॥ तस्य विष्णोभसैिव सर्वं भातीत्यर्थः । चन्द्रश्च तारकाश्चेति चन्द्रतारकम् ॥२.२.१५॥

### **श्रीवेदेशतीर्थखण्डार्थः**

तत्कुत इत्यतस्तस्य सूर्याद्यप्रकाश्यत्वादित्याह - न तत्रेति ॥ तत्र तत् । भाति भासयते । चन्द्रतारकमिति द्वन्द्वैकवद्भावः । न तद्भासयते सूर्यो न शशाङ्को न पावकः” इति स्मृतिः (गीता. १५.६) । न केवलं सूर्यादीनां भगवत्स्वरूपप्रकाशकत्वाभावः । किन्तु घटादिप्राकाशनेऽपि न स्वातन्त्र्य- मित्याह- तमेवेति ॥ सर्वं सूर्यादितेजो भान्तं प्रकाशयन्तं तमेब भगवन्तमनुभाति प्रकाशते । सूर्यादिप्रकाशोऽपि भगवदधीन इति भावः । तथाहि स्मृतिः । ‘‘यदादित्यगतं तेजो जगद्भासयते” (गीता. १५.१२) इत्यादिका । तर्हि कस्य प्रकाशेन इदं सर्वं जगत्प्रकाशत इत्यत आह- तस्येति ॥ २.२.१५ ॥

### **श्रीराघवेन्द्रतीर्थखण्डार्थः**

तस्य महिमान्तरमाह - न तत्रेति ॥ तत्र “कथं नु तद्विजानीयाम्" इत्यत्र तत्पदोक्ते ज्ञानार्थं प्रार्थिते वस्तुनि सूर्यादिर्न भाति न भासयते । चन्द्रतारकमिति द्वन्द्वैकवद्भावः । तमेव भान्तमनु तद्भानमनुसृत्य सर्वं सूर्यादितेजोजातं भाति । तस्य भासा सर्वमिदं जगद् विभातीति । तथा च सूत्रं ‘“अनुकृतेस्तस्य च’" (ब्र.सू.१.३.२२) इति ॥२.२.१५ ॥

**॥ इति द्वितीयाध्यायस्य द्वितीया वल्ली ॥**

