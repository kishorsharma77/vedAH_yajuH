+++
title = "०६-०३"

+++
**बृहदारण्यकोपनिषत् षष्ठोऽध्यायः Part 3 \[प्रपज्ञमिथ्यात्वखण्डनम्\]**    

नन्वत्र निरस्तं तुच्छत्वमेव; न मिथ्यात्वमिति चेन्न । प्रपञ्चमिथ्यात्वरूपविषयस्य

तत्साधकप्रमाणस्य च सत्यत्वमिथ्यात्वविकल्पेषु सर्वथा प्रपञ्चमिथ्यात्वासिद्ध्या

प्रमाणप्रमेयदौःस्थ्यरूपसर्वथानुपपत्तिन्यायसाम्यात् । निरूपितञ्चैतत् व्यासार्यैः जिज्ञासाधिकरणे

प्रपञ्चमिथ्यात्वानुमाननिरासभाष्यव्याख्यानावसरे । तुच्छत्वव्यावृत्तमिथ्यात्वस्य दुर्नि-

रूपितत्त्वाच्च ।

तथाहि - न तावत् भवदभिमतं मिथ्यात्वं प्रतीतत्वे सति बाध्यत्वम् शशशृङ्गादेरपि

प्रतीत्यादेरविशेषात् । *शब्दज्ञानानुपाती वस्तुशून्यो विकल्पः* (यो.द.१-९) इति हि

योगसूत्रम्। यदि शशशृङ्गादिर्न प्रतीयते, तर्हि त्वया एतदनुयुक्तेन वक्तव्यम् - तदप्रतीतम्,

*ख्यातेर्नासत्* इति व्यतिरेकदृष्टान्तभूमितया त्वया कथं निर्दिष्टमिति । अथ यदि प्रत्यक्षप्रतीतत्वं

विवक्षितम्, तर्ह्यनुमानादिप्रतीतस्यामिथ्यात्वप्रसङ्गः । यदि तु प्रमाणप्रतीतत्वं विवक्षितम्,

तर्हि बाध्यत्वव्याघातः । अत एव न प्रतिपन्नोपाधौ बाध्यत्वं मिथ्यात्वम् शृङ्गादिप्रति-

पत्त्युपाधौ शशादावेव शृङ्गाभावसत्त्वात् । न च स्वसमानाधिकरणाभावप्रतियोगित्वं

मिथ्यात्वम् घटाद्यधिकरणदेशकालयोः तदभावस्य व्याघातात् । यत्तु घटाद्यधिकरणे

स्वापसमाध्योः तदप्रतीत्या तत्र तदभावसिद्धिरिति - तदप्याशामात्रम् । तदानीं सत्स्वपि

घटादिषु ज्ञानप्रसरद्वाराणा मिन्द्रियाणामुपसंहारेण ज्ञानस्य विषयसम्बन्धाभावादेव

तदप्रतीत्युपपत्त्या ततस्तदभावासिद्धेः । अत एव सदसदनिर्वचनीयत्वं मिथ्यात्वमित्यपि

प्रत्युक्तम् । असत्त्वेनैव निर्वचनीयस्य मिथ्यार्थस्य सदसदनिर्वचनीयत्वायोगात् । एतेन

सत्तात्रयभेदकल्पनाऽपि सुदूरनिरस्ता । पारमार्थिकसत्त्वासत्त्वाभ्यामेव सर्वव्यवहारोपपत्तौ

व्यावहारिकप्रातिभासिकसत्तयोः कल्पनागौरवहतत्वात् । अप्रामाणिकत्वाच्च ।

यदप्यधिष्ठानपारमार्थ्याङ्गीकारात् शून्यवादवैलक्षण्यं मृषावादस्येति, तदपि मृषावाद

एव । सर्वजगदध्यास अधिष्ठानभूतस्याविद्याशबलस्य तैः पारमार्थ्यानङ्गीकारात् । तैः

परमार्थतयाऽङ्गीकृतस्य तु कस्यचिच्छुद्धस्य जगदध्यासानधिष्ठानत्वात् । सर्वप्रमाणाविषयस्य

तस्य शशविषाणादिसमानयोगक्षेमत्वाच्च । ननु न तस्य शशविषाणसमानयोगक्षेमत्वम्;

*द्वे वाव ब्रह्मणो रूपे मूर्तञ्चामूर्तञ्च* (बृ.उ.४-३-१) इत्यारभ्योपन्यस्तस्य मूर्तामूर्तादिरूपस्य,

सर्वस्य च *नेति नेति* (बृ.उ.४-३-६) इति निषेधेन सर्वनिषेधाधिकरणत्वेन श्रुत्यैव

परिशेषित्वादिति चेन्न - तस्याः श्रुतेः, *प्रकृतैतावत्त्वं हि प्रतिषेधति ततो ब्रवीति च*

*भूयः* (ब्र.सू.३-२-२१) इति सूत्रोक्तन्यायेन ब्रह्मणः परिच्छेदनिषेधार्थकत्वस्य

प्रागेवोपपादितत्त्वात् । प्रमाणान्तराप्राप्तस्य ब्रह्मरूपतया स्वेनैवोक्तस्य सर्वस्य स्वश्रुत्या

स्वयमेव निषेधायोगाच्च । न च निर्विशेषस्य मिथ्यात्वे निरधिकरणनिषेधायोगः, मिथ्याभूतस्यैव

तस्य निषेधाधिकरणत्वस्य शशविषाणादेरिव परमते सूपपादत्वात् । असतोऽपि हि

व्यतिरेकोदारहरणत्वं तेषामिष्टम् ।

न च निर्विशेषस्य मिथ्यात्वापादकनिषेधशास्त्रमृग्यता । *सर्वं शून्यं* इति

बुद्धागमवचनस्यैव निर्विशेषनिषेधकस्य सुलभत्वात् । न च बुद्धागमस्य अप्रामाण्यं

शङ्क्यं सर्वमिथ्यात्ववादिना; आविद्यिकानां वेदानाञ्च अप्रामाण्यस्यैव तदिष्टत्वेन तन्मते

प्रमाणभूतवचनस्यैव मृग्यत्वात् । यद्वा; *द्वे वाव ब्रह्मणो रूपे* इति प्रकृतब्रह्मरूपनिषेधकतया

'तदभिमते' *नेति नेति* इत्यादिवचनमेव प्रकृतत्वाविशेषात् ब्रह्मापि निषेधतु; *नेह नाना*

इत्यादि वा ।

न च तन्निषेधाधिकरणदौर्घट्यम् । माध्यमिकाभिमतस्य शून्यतत्त्वस्यैव

तदध्यासाधिष्ठानत्वनिषेधाधिकरणत्वयोः सम्भवात् । तस्मात् मानान्तराप्राप्तजगत्कारणत्वादि

ब्रह्मधर्मप्रतिषेधे ब्रह्म कुतो न प्रतिषिध्येत । ब्रह्मव्यतिरिक्तस्य सर्वस्य स्वरूपतो निषेधे

अखण्डार्थवेदान्तवाक्यगतयोग्यताया अपि असत्त्वेन तत्समसत्ताकस्य वाक्यार्थभूतब्रह्मणोऽपि

असत्त्वापातात् ।

प्रपञ्चस्य शशशृङ्गादिवत् निस्स्वरूपत्वापाताच्च । न च - न स्वरूपेण निषेधं ब्रूमः,

किन्तु पारमार्थिकत्वाकारेणेति वाच्यम् - स्वरूपस्यानिषेधे अबाध्यत्वलक्षणपारमार्थिकत्व-

स्यापि सत्त्वेन तस्यापि निषेधानर्हत्वात् । ननु सत्त्वनिषेध एव स्वरूपनिषेधः । अतः

*नेह नानास्ति* इति सत्त्वनिषेधात् स्वरूपमपि निषिद्धमेव । न च तस्य निस्स्वरूपत्वे

शून्यवादाविशेष इति वाच्यम् । ब्रह्मव्यतिरिक्तविषये शून्यवादाविशेषस्य इष्टत्वादिति चेन्न -

*तर्हि नाभाव उपलब्धेः* (ब्र.सू.२-२-२६) इत्यधिकरणविरोधस्य दुर्निरसत्वात् ।

किञ्च चैत्यवन्दनवाक्यार्थस्येव'; *ज्योतिष्टोमेन यजेत स्वर्गकामः* इत्यादि वेद-

वाक्यार्थस्यापि, *नेह नानेति* स्वरूपतो निषेधे बौद्धशास्त्रस्येव वेदानामप्यप्रामाण्यं तन्मते

दुर्वारम् । न च उभयोः असदर्थत्वाविशेषेऽपि *ज्योतिष्टोमेन* इति वाक्यार्थस्य

बौद्धाभिमतसांवृतिकसत्यत्वस्थानाभिषिक्तव्यावहारिकसत्यत्वस्याभ्युपगतत्वात्

चैत्यवन्दनवाक्ये तस्याप्यभावाद्वैषम्यमिति वाच्यम् । व्यावहारिकत्वस्य आपातप्रतिपन्नत्वे

सति यौक्तिकनिरूपणासहत्वरूपतया तादृशसत्त्वस्य यथावस्थितार्थरूपत्वासम्भवेन

तद्विशिष्टार्थप्रतिपादकवेदानामप्रामाण्यस्य अकामेनापि अङ्गीकरणीयत्वात् ।

अपि च, *नेह नानास्ति* इति प्रपञ्चसत्तानिषेधपक्षे व्यवहारसिद्धाया एव तस्याः

निषेध्यत्वेन तथाविधव्यावहारिकप्रातिभासिकसत्तानिषेधपरत्वमेवास्याः श्रुतेः वक्तव्यम् । ततश्च

परैः प्रपञ्चे पारमार्थिकसत्ताया अनङ्गीकारे सत्तात्रयशून्यस्य तस्य तुच्छत्वमेवापतति इति

परेषां बौद्धवैषम्यं दुर्वचम् । न च, *नेह घटोऽस्ति* इति वाक्येन पारमार्थिकसत्तैव

निषिध्यताम् इति वाच्यम्; *नेह घटोऽस्ति* इति वाक्येऽपि लोकप्रसिद्धिसत्त्वस्यैव निषेद्धं

युक्ततया सत्त्वान्तरनिषेधस्यासम्भवात् । इतरथा *नेह नानास्ति* इत्यस्याः श्रुतेरप्रसक्त-

प्रतिषेधतापातात् । उक्तञ्चाभियुक्तैः -

*वेदोऽनृतो बुद्धकृतागमोऽनृतः*

*प्रामाण्यमेतस्य च तस्य चानृतम् ।*

*बोद्धानृतो बुद्धिफले तथाऽनृते*

*यूयज्ञ बौद्धाश्च समानसंसदः ॥* इति । 'इत्यलं' प्रसक्तानुप्रसक्त्या ।

प्रकृतमनुसरामः ॥ १९ ॥

**\[ब्रह्मस्वरूपम्\]  एकधैवानुद्रष्टव्यम् एतदप्रमेयं ध्रुवम् । विरजः पर आकाशात् अज आत्मा महान् ध्रुवः ॥ २० ॥ प्र. - एकधैवानुद्रष्टव्यम् । अप्रमेयम् -**     अपरिच्छेद्यं **ध्रुवम्**     - निश्चलं **एतत्-**    

सर्वभूतात्मभूतं ब्रह्म **एकधैव**     - एकत्वेनैव **अनु**     - श्रवणादेः 'पश्चात् द्रष्टव्यमित्यर्थः ।

व्यासार्यैस्तु **एकधैवानुद्रष्टव्यम्**     । केषाञ्चित् स्वनिष्ठत्वं ब्रह्मान्यपरतन्त्रत्वं वा न मन्तव्यम्;

अपि तु परमात्मप्रकारतया' एकरूपमेव द्रष्टव्यमित्यर्थ इत्युक्तम् । *नेह नानास्ति किञ्चन*

इत्यत्रापि, *अब्रह्मात्मकनानात्वं निषिध्यत* इत्यत्युक्तम् । तदपि युक्तमेव; मदुक्तमपि,

एकार्थपर्यवसायित्वात् द्वयोरपीति द्रष्टव्यम् । **विरजःपर**     इति । **विरजः**     - रागादिदोषरहितः

**आकाशात्**     - अव्याकृताकाशादपि **परः**     । तस्यापि कारणभूत इत्यर्थः । **ध्रुवः**     - स्थिरः ।

अनाशीत्यर्थः । **'अजः'**     - उत्पत्तिरहितः । एवम्भूतो महानात्मा ॥ २० ॥

** तमेव धीरो विज्ञाय प्रज्ञां कुर्वीत ब्राह्मणः । नानुध्यायाद्वहून् शब्दान् वाचो विग्लापनँ हि तत् ॥ इति ॥ २१ ॥**

**प्र-- तमेव...... ब्राह्मणः**     । तादृशमात्मानं **धीरः**     प्रज्ञाशाली **विज्ञाय**    -

श्रवणमननाभ्यां ज्ञात्वा **प्रज्ञां**     निदिध्यासनं कुर्वीत इत्यर्थः । अत्र ब्राह्मणग्रहणं

द्विजातेरुपलक्षणम् । यद्वा, ब्रह्माधीत इति ब्राह्मणः - अधीतवेद इत्यर्थः । **नानुध्यायान् बहून् शब्दान्**     - बहून् शब्दान् ब्रह्मगुणानुवर्णनरहितान् **नानुध्यायात्**     न चिन्तयेत्

इत्यर्थः । तत्र प्रयोजनं ब्रह्मविदः नास्तीति हेतुमाह - **वाचो विग्लापनं हि तत् । तत्**     -

अब्रह्मगुणवर्णनादिकशब्दानुध्यानादिकं हि वाचो **विग्लापनं**     - विग्लानिसाधनम् , श्रमैक-

फलकमित्यर्थः । इतिर्मन्त्रसमाप्तौ ॥ २१ ॥

**स वा एष महानज आत्मा, योऽयं विज्ञानमयः प्राणेषु य एषोऽन्तर्हृदय आकाशस्तस्मिञ्छेत्ते, सर्वस्य वशी सर्वस्येशानः सर्वस्याधिपतिः, स न साधुना कर्मणा भूयान् , नो एवासाधुना कनीयान् एष सर्वेश्वर एष भूताधिपतिरेष भूतपाल एष सेतुर्विधरण एषां लोकानामसम्भेदाय । तमेतं वेदानुवचनेन ब्राहाणा विविदिषन्ति यज्ञेन दानेन तपसाऽनाशकेन । एतमेव विदित्वा मुनिर्भवति । एतमेव प्रव्राजिनो लोकमिच्छन्तः प्रव्रजन्ति । एतद्ध स्म वै तत् पूर्वे विद्वाँसः प्रजां न कामयन्ते, किं प्रजया करिष्यामो येषां नोऽयमात्माऽयं लोक इति । ते ह स्म पुत्रेषणायाश्च वित्तैषणायश्च लोकेषणायाश्च व्युत्थयाथ भिक्षाचर्य चरन्ति । या ह्येव पुत्रैषणा सा वित्तैषणा था वित्तैषणा सा लोकैषणा उभे ह्येते एषणे एव भवतः । स एष नेति नेत्यात्मा अगृह्यो न हि गृह्यते, अशीयो न हि शीर्यते, असङ्गो न हि सज्ज्यते, असितो न व्यथते न रिष्यति । एतमु हैवेते न तरत इत्यत; पापम् अकरवमित्यतः कल्याणमकरवमित्युभे इहैवैष एते तरति नैनं कृताकृते तपतः ॥ २२ ॥ प्र. - स वा एष...... शेते । स एषः -**     प्राङ्निर्दिष्टः **अज आत्मा**     - *अज आत्मा*

*महान् ध्रुवः इति योऽयं निर्दिष्ट आत्मा, 'अयम्', कतम, आत्मा योऽयं विज्ञानमयः प्राणेषु*

*हृद्यन्तर्ज्योतिः* (बृ.उ.६-३-७) इति पूर्वनिर्दिष्टो यः तस्मिन् - जीवात्मनि शेते । तदन्तर्यामितया

वर्तत इत्यर्थः । अत एवोत्तरत्र, *आत्मन्येवात्मानं पश्यति* इति वक्ष्यति । अत्र **हृद्यन्तः**     इत्यस्य

व्याख्यानं **य एषोऽन्तर्हृदय**     इति । **ज्योतिः**     इत्यस्य व्याख्यानम् **आकाश**     इति; **ज्योतिराकाश**    

शब्दयोः प्रकाशकत्वार्थकत्वेनैकार्थकत्वात् । अतोऽत्राकाशशब्दो जीवपर एव ।

ननु *कामादीतरत्र तत्र चायतनादिभ्यः* (ब्र.सू.३-३-३८) इत्यधिकरणे, वाजसनेयके

तु आकाशे शयानस्य वशित्वादिश्रवणात् तस्य शयानस्य परमात्मत्वे सति तदाधाराभिधायिनः

आकाशशब्दस्य, *तस्यान्ते सुषिरं सूक्ष्मम्* (तै.आ.१०-११-२) (महा.न.उ.११-९) इति हृदयान्तर्गतस्य

सुषिरशब्द वाच्यस्याकाशस्य अभिधायकत्वमवगम्यते' इति भाष्ये श्रुतप्रकाशिकायां च

'अत्राकाश' शब्दस्य भूताकाशपरत्वं समर्थितमिति प्रतीयते । अतः तद्विरुद्धमिदमिति चेत् -

मैवम् । *दहरोऽस्मिन्नन्तर आकाशः* (८-१-१) इति छान्दोग्यगताकाशशब्दस्यैव

अत्रत्याकाशशब्दस्य परमात्मपरत्वं नास्ति इत्यत्रैव 'भाष्यादितात्पर्यम् ।

केचित्तु - ‘भाष्यानुरोधात् अन्तर्हृदये यो भूताकाशः, तत्र विज्ञानमयः महानात्मा

शेते 'इत्यर्थः । अस्मिन् प्रकरणे, *प्राज्ञेनात्मना संपरिष्वक्तः* (बृ.उ.६-३-२१)

*प्राज्ञेनात्मनाऽन्वारूढः* (बृ.उ.६-३-३५) इति सुषुप्त्युत्क्रान्त्योः जीवपरमात्मप्रभेद प्रतिपादनेन'

विज्ञानमयशब्दनिर्दिष्टस्य जीवस्य, महतश्च परमात्मनः अभेदासम्भवात् विज्ञानमयशब्देन

तच्छरीरकः परमात्मैवाभिधीयते । *महद्भूतमनन्तमपारं विज्ञानघन एवैतेभ्यो भूतेभ्यस्समुत्थाय*

*तान्येवानुविनश्यति* (बृ.उ.४-४-१२) इति मैत्रेयी ब्राह्मणोक्तरीत्या विज्ञानमयशब्दस्य,

*अवस्थितेरिति काशकृत्स्नः* (ब्र.सू.१-४-२२) सूत्रोक्तन्यायेनात्रान्तर्यामिपरत्वम् इत्याहुः ।

केचित्तु - *योऽयं विज्ञानमयः इत्यत्र कतम आत्मा योऽयं विज्ञानमयः*, (बृ.उ.६-३-७)

इति पूर्वनिर्दिष्टजीवस्य 'प्रत्यभिज्ञालेशेन ग्रहणं न सम्भवति; तस्य महानज इत्युक्तमहत्त्वादि

असम्भवात् । अपि तु विज्ञानमय इति साक्षादेव परमात्मनो निर्देशः - इत्याहुः ।

तमेव मुमुक्षूपास्यं विशिनष्टि - **सर्वस्य वशी सर्वस्येशानः सर्वस्याधिपतिः ।**    

सर्वस्य ब्रह्मरुद्रादेः वशी । सर्वो ह्यस्य वशे वर्तते । उक्तं च, *एतस्य वा अक्षरस्य प्रशासने*

*गार्गि सूर्याचन्द्रमसौ विधृतौ तिष्ठतः* (बृ.उ.५-८-८) इत्यादि । अतश्च प्रशासनेन धारकत्व-

लक्षणमात्मत्वमुक्तं भवति । **सर्वस्येशानः**     इत्यनेन नियन्तृत्वलक्षणमात्मत्वम् । **सर्वस्याधि**    -

**पतिः**     इति शेषित्वलक्षणमात्मत्वमुक्तमिति द्रष्टव्यम् । इदं च छान्दोग्यदहरविद्यावाक्यप्रतिपन्न-

सत्य कामत्वादीनामपि' उपलक्षणम् । उक्तं च भाष्ये, 'वशित्वादयश्च वाजसनेयके श्रुताः

छान्दोग्यश्रुतस्य गुणाष्टकान्यतमभूतस्य सत्यसङ्कल्पत्वस्य विशेषा एवेति सत्यसङ्कल्पत्व-

सहचारिणां सत्यकामत्वादीनामपहतपाप्मत्वपर्यन्तानां सद्भावमवगमयन्ति इति ।

**स न...... कनीयान् ।**     साध्वसाधुकर्मकृतोत्कर्षापकर्षशून्य इत्यर्थः । **एष सर्वेश्वरः - असंभेदाय । सर्वेश्वरः**     - सर्वनियन्ता । **भूतानां**     - प्राणिनाम् **अधिपतिः**    

शेषी । 'भूतानां पालः रक्षकः । एषां सर्वेषां लोकानाम् **असंभेदाय**     - असाङ्कर्याय

**विधरणः-**    - धारकः 'सेतुरप्येवमेव'। अनेनेश्वरेण सेतुना अविधार्यमाणाश्चेत् इमे लोकाः,

निर्मर्यादा भवेयुरिति भावः ॥

अत्र ब्रह्मप्रकरणोपक्रमे, *आत्मैवेदमग्र आसीत् पुरुषविधः* इति 'देवताविशेषस्य'

नारायणस्यैव प्रस्तुतत्वादिह तस्यैव सर्वेश्वरत्वादिकथनमिति न देवतान्तराणामवकाश इति

द्रष्टव्यम् ।

इदञ्च वाक्यं गुणोपसंहारपादे चिन्तितम् *य एषोऽन्तहृदय आकाशः तस्मिन् शेते*

*सर्वस्य वशी सर्वस्येशानः* (बृ.उ.४-२-३) इति आकाशशयानत्ववशित्वादिगुणविशिष्ट-

तयोपास्यः छान्दोग्यदहरविद्याप्रतिपादितापहतपाप्मत्वादिगुणाष्टकविशिष्टाकाशाद्भिन्नः । अतो

रूपभेदात् विद्याभेद इति पूर्वपक्षे प्राप्तेऽभिधीयते - *कामादीतरत्र तत्र चायतनादिभ्यः* ।

(व.सू.३-३-३८) तत्र चेतरत्र च स्थलद्वयेऽपि कामादिविशिष्टं ब्रह्मैवोपास्यम् ।

"हृदयायतनत्वसेतुविधरणत्वादिभिः' विद्यैक्यप्रत्यभिज्ञानात् । वाजसनेयकश्रुतवशित्वादीनां

छान्दोग्यश्रुतसत्यसङ्कल्पत्वविततिरूपतया रूपभेदाभावात् । *परं ज्योतिरुपसम्पद्य स्वेन*

*रूपेणाभिनिष्पद्यते* (छां.उ.८-१२-२) इति, *अभयं वै ब्रह्म भवति* (बृ.उ.६-४-२५) इति

चोभयत्रापि ब्रह्मप्राप्तिरूपफलसंयोगाविशेषाच्च । इयांस्तु विशेषः - छान्दोग्ये दहराकाशे

परमात्म-धर्मसद्भावात् आकाशशब्दितस्य परमात्मत्त्वम् न भूताकाशत्वम् । वाजसनेयके

तु आकाशे शयाने एव परमात्मलिङ्गसद्भावात् शयानस्यैव परमात्मत्वम् आकाशस्य

तु भूताकाशत्वमिति ।

ननु *नेह नानास्ति किञ्चन, एकधैवानुद्रष्टव्यमेतदप्रमेयम्, स एष नेति नेति*

इत्यादि पूर्वोत्तर वाक्यैः निर्गुणमेवेह ब्रह्म प्रतिपाद्यते । छान्दोग्ये तु सगुणम् । अतो

निर्गुणसगुणब्रह्मविद्ययोरैक्यासम्भवात् वाजसनेयकश्रुतमोक्षार्थनिर्गुणोपासने "गुणानां लोप

एव इत्यत्राह, *आदरादलोपः* (ब.सू.३-३-३९) । वाजसनेयकेऽपि; *सर्वस्य वशी सर्वस्येशानः*,

*एष सर्वेश्वर एष भूताधिपतिरेष भूतपालः* इति भूयोभूयोगुणोपदेशात् गुणेष्वादरः

प्रतीयते । अतो वाजसनेयकश्रुतदहरविद्याया अपि सगुणत्वादेव न गुणानां लोपः

कार्यः । नेह नाना इत्यादिनिषेधानाम्अब्रह्मात्मकनिषेधपरत्वेन विहितगुणनिषेधपरत्वा-

भावात् ।

ननु छान्दोग्ये, *तद्य इहात्मानमनुविद्य व्रजन्त्येतांश्च सत्यान् कामान् तेषां सर्वेषु*

*लोकेषु कामचारो भवति* (छां.उ.८-१-६) इति छान्दोग्यदहरविद्यायाः सर्वलोककामचार-

लक्षणसांसारिकफलसम्बन्धः प्रतीयते । वाजसनेयके तु, *अभयं वै ब्रह्म भवति* इति

मुक्तिफलकत्वम् । अतो नानयोर्विद्ययोः ऐक्यमित्यत्राह *उपस्थितेऽतस्तद्वचनात्*

(ब्र.सू.३-३-४०) । उपस्थिते - ब्रह्मोप सम्पन्ने प्रत्यगात्मनि अतः - उपसम्पत्तेरेव हेतोः

सर्वलोककामचारः श्रूयते, *परं ज्योतिरुपसम्पद्य स्वेन रूपेणाभिनिष्पद्यते । स उत्तमः*

*पुरुषः । स तत्र पर्येति,* (छां.उ.८-१२-२) *। तस्य सर्वेषु लोकेषु कामचारो भवति*

(छां.उ.७-२५-२) इति । सर्वबन्धनविनिर्मुक्त अनुभाव्यफलतया' हि सर्वलोककामचारः

श्रूयते; अतः छान्दोग्यगतदहरविद्याऽपि मुक्तिफलैव । अतो न विद्याभेद इति तत्र स्थितम् ।

एतेन वाजसनेयकगतहार्दविद्या निर्गुणविद्येति वदन्तः परे प्रत्युक्ताः । तथा हि

सति छान्दोग्यसगुणहार्दविद्यैक्यसमर्थनस्य च परस्परगुणोपसंहारसमर्थनस्य चासङ्गति-

प्रसङ्गात् । न च निर्गुणायामपि विद्यायां ब्रह्मस्तुत्यर्थमेव सगुण विद्यासम्बन्धिगुणोपसंहारः

सम्भवतीति वाच्यम् - निर्गुणस्योत्कृष्टस्य परस्य ब्रह्मणः सगुणत्वरूपापकर्षप्रतिपादनेन

निन्दाया एव प्रतीयमानतया स्तुतेरप्रतीतेः । अत एव; *व्यतिहारो विशिषन्ति* (ब्र.सू.३-३-३७)

इति सूत्रे 'वस्तुतो निर्गुणस्य ब्रह्मणः सगुणत्वेनोपासनमात्रेण निकर्षो नास्ति; ब्रह्मणो

वस्तुतो निर्गुणत्वात्' इति परैरेव सगुणत्वे अपकर्षमङ्गीकृत्य तस्यावास्तवत्वेन परिहारस्य

कृतत्वात् । किञ्च लोके हि स्तुतिर्विधेये रुच्युत्पादनेन सप्रयोजना । न चात्र निर्गुणस्य

तज्ज्ञानस्य वा विधेयत्वमस्ति । प्रतिपाद्ये न निर्गुणे ब्रह्मणि सगुणत्वप्रतिपादनलक्षणास्तुतिश्च

निर्गुणप्रतिपत्तिलक्षणशेषिविरुद्धा । अतः ‘कामादीतरत्र' इत्यधिकरणे परेषां विद्यैक्यगुणोप-

संहाराभिलपनं दुरुपपादमिति यत्किञ्चिदेतत् इत्यस्तां तावत् ।

यच्छेदमुच्यते, निर्गुणवाक्यसन्निधिपठितस्य, *सर्वस्य वशी* इत्यादिगुणगण समर्पक'

वाक्यस्य निषेध्यानुवादकतयैकवाक्यत्वसम्भवे वाक्यभेदेन गुणप्रापकता न युक्तेति, 'तन्न

वशीत्वादीनां गुणानामन्यतोऽप्राप्तेः । श्रुतिप्राप्तस्य श्रुत्या निषेधे, अहिंसावाक्यमग्नीषोमीय-

हिंसायाः, अग्रहण वाक्यञ्च षोडशीग्रहणस्य, असद्वा इत्यादि वाक्यञ्च ब्रह्मसत्त्वस्य निषेधकं

किं न स्यात् । किञ्च *मृडमृद'* (पा.सू.१-२-७) इत्यादिविधिः, *नक्त्वा सेट्* (पा.सू.१-२-१८)

इत्यादि निषेधस्येव सगुणवाक्येव सगुणवाक्यमेव निर्गुणत्वनिषेधकं किं न स्यात् । न च

जगत्कर्तृत्वाक्षिप्तसार्वज्ञ्यादिगुणाः निषेधाय अनूद्यन्त इति वक्तुं शक्यम् - तथा सति

जगदारोपाधिष्ठानत्वेन कुसमयसिद्धं ब्रह्मसत्त्वम्, *असद्वा इदमग्र आसीत्* (तै.आन.७-१)

इति निषेद्धम्, *सत्यं ज्ञानमनन्तम्* (तै.आन.२-१) इत्यनूद्यते ज्ञाननिवर्त्यत्व 'श्रुत्याक्षिप्त

विश्वमिथ्यात्वम् *नेह नानास्ति* इत्यनूद्यते - विश्वं सत्यं मघवाना इति वाक्येन प्रतिषेद्धमिति

किं न स्यात् । सत्यत्वं हि मिथ्यात्वप्रतिषेध एव । *अत्मैवेदं सर्वम्* इति वाक्यप्राप्तो

जीवब्रह्माभेदः *तत्त्वमसि* (छां.उ.६-८-७) इत्यनूद्यते, *द्वा सुपर्णा* । (मुं.उ.३-१-१) इति

निषेद्धमिति च किं न स्यात् ।

*नेह नानास्ति किञ्चन* इति वाक्ये किञ्चन इत्यनेनैव निषेध्यसमर्पणस्य सिद्धतया

निषेध्यसमर्पणाय, *एष सर्वेश्वरः* इत्यादीनामनपेक्षितत्त्वाच्च । न हि, *न सुरां पिबेत्* इत्यत्र

निषेध्यसमर्पणाय, *सुरां पिबेत्* इति वाक्यान्तरमपेक्षितम् । वशित्वादीनां निषेधार्थमनुवादे

*स न साधुना कर्मणा भूयान्* इति निषेध्यानां कर्मकृतोत्कर्षादीनामिव ब्रह्मणि तेषां'

व्यावहारिकसत्यत्वस्याप्यभावप्रसङ्गात् ।

यच्छेदमुच्यते - सगुणनिर्गुणवाक्यविरोधे परत्वेन निर्गुणवाक्येनापच्छेदन्यायेन

सगुणवाक्यं बाध्यत इति - तदेतत् सकलजनविदितसामान्यविशेषन्यायानभिज्ञानात् ।

*को हि मीमांसको ब्रूयात् विरोधे शास्त्रयोर्मिथः ।*

*एकं प्रमाणमितरत्वप्रमाणं भवेदिति ॥*

लोके हि सामान्यं विशेषेण, सावकाशं निरवकाशेन, नित्यं नैमित्तिकेन, नैमित्तिकं

काम्येन, अतिदिष्टमुपदिष्टेन बाध्यमानमपि स्वोचित सत्यवस्तुसमर्पणेन संभावनीयं

दृष्टम्; न तु मिथ्याभूतवस्तुविषयकतया । ततश्च सगुणवाक्यस्य मिथ्याभूतवस्तुविषय-

समर्पणेन संभावनां कुर्वन् कथं नोपहास्यः ।

अतोऽत्रापच्छेदनयानवतारादुत्सर्गापवादनयेन निषेधस्य विशिष्य विहितेतर-

गुण विषयत्वस्य॑ वक्तव्यत्वात् उपाध्यनुक्तिपूर्वकमुक्तानां, गुणानां निरुपाधिकत्वस्य स्वतः

प्राप्तत्वात्, *स्वाभाविकी ज्ञानबलक्रिया च* (श्वे.उ.६-८) इति स्वाभाविकत्वश्रुतेः, *नान्यो*

*हेतुर्विद्यत ईशनाय* इति ईश्वरत्वस्याहेतुकत्वश्रवणात् *सत्यः सोऽस्य महिमा इति च,*

*सत्यकामा* इति च तेषां गुणानां सत्यत्वस्यापि प्रतिपादनात् तेषां मानान्तराप्राप्तानां

निषेधार्थमनुवाद इत्यप्यसम्भवात् ; क्वचिद्गुणानामुपास्यत्वश्रवणमात्रेणासत्यत्वे-

*उत्तरंस्मिस्तापनीये शैब्यप्रश्ऽथ काठके ।*

*माण्डूक्यादौ च सर्वत्र 'निर्गुणोपास्तिरीतिरितां ॥*

इति परैरप्युपास्यत्वेनाभ्युपगतस्य निर्गुणस्याप्यसत्यत्वप्रसङ्गाच्च, *यः सर्वज्ञस्सर्ववित्*

(मुं.उ.१-१-९) इति स्वरूपोपदेशपरवाक्येषु उपासनाविध्यश्रवणेऽपि गुणानां श्रवणाच्च,

*तमेवं विद्वानमृत इह भवति* (तै.आ.३-१-३) इति सगुणज्ञानस्य मोक्षहेतुत्वश्रवणेन च

गुणानां सत्यत्वमवश्याभ्युपगन्तव्यम् ।

गुणनिषेधश्रुतयस्तु अध्यात्मशास्त्रे गुणशब्दवाच्यत्वेन प्रसिद्धसत्त्वादिगुणनिषेधपरा

इत्येव अभ्युपगन्तव्यम् ।

*कस्मादुच्यते ब्रह्मेति । बृहन्तो ह्यस्मिन् गुणाः*

*न हि तस्य गुणाः सर्वे सर्वैर्मुनिगणैरपि ।*

*वक्तुं शक्या वियुक्तस्य सत्त्वाद्यैरखिलैर्गुणैः ॥*

*नान्तं गुणानां गच्छन्ति तेनानन्तोऽयमीरितः ।*

*तवानन्तगुणस्यापि षडेव प्रथमे गुणाः ॥*

*वर्षायुतैर्यस्य गुणाः न शक्या वक्तुं समेतैरपि सर्वलोकैः ।*

*महात्मनः शंखचक्रासिपाणेर्विष्णोर्जिष्णोर्वसुदेवात्मजस्य ॥*

*चतुर्मुखायुर्यदि कोटिवक्त्रो भवेन्नरः क्वापि विशुद्धचेताः ।*

*स ते गुणानामयुतैकदेशं वदेन्न वा देववर प्रसीद ॥*

*यथा रत्नानि जलधेरसंख्येयानि पुत्रक ।*

*तथा गुणा ह्यनन्तस्य असङ्खेया महात्मनः ॥*

*इषुक्षयान्निवर्तन्ते नान्तरिक्षक्षितिक्षयात् ।*

*मतिक्षयान्निवर्तन्ते न गोविन्दगुणक्षयात् ॥*

*समस्तकल्याणगुणात्मकोऽसौ स्वशक्तिलेशाद्धृतभूतसर्गः ।*

*इच्छागृहीताभिमतोरुदेह संसाधिताशेषजगद्धितोऽसौ ॥*

*तेजोबलैश्वर्यमहावबोधसुवीर्यशक्त्यादिगुणैकराशिः ।*

*परः पराणां सकल न यत्र क्लेशादयः सन्ति परावरेशे ॥ (वि.पु.६-५-८५)*

इत्यादिप्रमाणानामनाञ्जस्यमेव परमते । उक्तञ्च वरदाचार्यैः -

*यद्ब्रह्मणो गुणशरीरविकारभेद -*

*कर्मादिगोचरविधिप्रतिषेधवाचः ।*

*अन्योन्यभिन्नविषया न विरोधगन्धं -*

*अर्हन्ति तन्न विधयः प्रतिषेधबाध्याः ॥* (त.सा.६१)

इति । अनयैव दिशा अन्तर्यामिब्राह्मणादिषु, *य आत्मनि तिष्ठन्* (बृ.उ.मा.पा.५-७-२२,२६)

इत्यादिवाक्यैर्जीवब्रह्मणोः नियन्तृनियाम्यभावलक्षणस्य भेदस्य विहितत्वात् निषेधस्य

तदितरविषयत्वस्यैव युक्तत्वात्, समस्तहेयरहितस्य ब्रह्मणः हेयाश्रय जीवैक्यस्यायुक्तत्वात्

हेयस्यापारमार्थेऽपि तस्य निरसनीयतया हेयत्वस्यावर्जनीयत्वात्। तत्प्रतिभटतयोक्तस्य

ब्रह्मणः तत्सम्बन्धार्हवस्त्वैक्यासंभवात्, सर्वज्ञस्य ब्रह्मणः स्वसङ्कल्पेन स्वगतहेयस्य

तद्विषयविभ्रमस्य वोपादानायोगात्, असर्वज्ञत्वे सर्वज्ञश्रुतिविरोधात् सर्वशक्तेः स्वगतहेयानि-

वारकत्वायोगात्, अशक्तत्वस्य सर्वशक्तित्वश्रुतिविरोधेन अभ्युपगमानहत्वात्, श्रुतिबलादेव

विरुद्धयोरपि अविरोधाभ्युपगमे मीमांसानैरर्थक्यप्रसङ्गात् *पृथगात्मानं प्रेरितारं च मत्वा*

(श्वे.उ.१-६) इति पृथक्त्वज्ञानस्य मोक्षहेतुत्वावेदनात्, *यस्मात् क्षरमतीतोऽहम्* (भ.गी.१५-१८)

इत्युक्तवैलक्षण्यज्ञानवत एव, *असंमूढः स मर्त्येषु* (भ.गी.१०-३) इत्यसंमूढत्वप्रतिपादनात्ः

जीवब्रह्मणोर्नियन्तृनियाम्यभावलक्षणभेदस्य मानान्तराप्राप्तत्वात् विहितस्य निषेधायोगात्।

उपासनार्थत्वाश्रयणस्य, *अथ योऽन्यां देवतामुपास्ते* (बृ.उ.३-४-१०) इति वाक्यप्रतिपन्नैक्येऽपि

सम्भवात्, ऐक्यस्य स्वरूपोपदेशवाक्यप्रतिपन्नत्ववत् स्वरूपोपदेशपरान्तर्यामि-ब्राह्मण-

प्रतिपाद्यत्वस्य नियन्तृनियाम्यभावलक्षणभेदेऽपि सत्त्वाच्च भेदनिषेधश्रुतयस्तु पृथक्सिद्धत्व-

लक्षणाब्रह्मात्मकभेदनिषेधपरा इत्येव स्थितमित्यलं प्रसक्तानुप्रसक्तया । प्रक्तमनुसरामः ॥

**तमेतं वेदानुवचनेन ब्राह्मणा विविदिषन्ति यज्ञेन दानेन तपसाऽनाशकेन । तम् -**     ईदृशं परमात्मानं **वेदानुवचनेन**     - वेदाध्ययनेन, '**यज्ञेन', अनाशकेन**    - अनशन-

लक्षणेन तपसा च ब्राह्मणाः ज्ञातुमिच्छन्तीत्यर्थः । **आशः**     - अशनम् । भावे घञ् । **अनाश**    : -

अनशनम् । 'स्वार्थे कः । तच्च अशनं कामानशनात्मकम् ; न तु सर्वात्मनाऽनशनम्;

देहपातप्रसङ्गात् । यद्वा, न विद्यते आशा फलेषु यस्य तदनाशम् । स्वार्थे कप्रत्ययः ।

**अनाशकम् ।**     तादृशेन **तपसा**     । फलाभिसन्धिरहितेनेति यावत् । अश्वेन जिगमिषति,

असिना जिघांसति इत्यादौ अश्वादेः सन् प्रत्ययप्रकृत्यर्थीभूतगमनादिसाधनत्वप्रतिपादन-

दर्शनात् इहापि वेदनसाधनत्वमेव प्रतिपाद्यते; न तु विविदिषासाधनत्वम् । यद्यपि

प्रकृतिप्रत्ययार्थयोः प्रत्ययार्थस्य प्राधान्यमित्युत्सर्गः तथाऽपि *अश्वेन जिगमिषति* इत्यादौ

सन्नन्तप्रयोगस्थले प्रकृत्यर्थप्राधान्यस्यैव व्युत्पत्तिसिद्धत्वात् अत्रापि प्रकृत्यर्थीभूत-

वेदनसाधनत्वमेव वेदानुवचनादीनां तृतीयया प्रतिपाद्यत इति द्रष्टव्यम् ।

**\[अग्नीन्धनाद्यधिकरणम्\]**    

इदञ्च तृतीयाध्याये अङ्गपादे चिन्तितम् । तत्र हि ऊर्ध्वरेतसो यज्ञाद्यभावात्

तदङ्गिका विद्या न संभवतीति पूर्वपक्षे प्राप्ते, *एतमेव प्रव्राजिनो लोकमिच्छन्तः प्रव्रजन्ति* ।

यदिच्छन्तो ब्रह्मचर्यं चरन्ति, *ये चेमेऽरण्ये श्रद्धा तप इत्युपासते* (छां.उ.५-१०-१) इत्यादि-

वाक्यैरूर्ध्वरेतस्सु ब्रह्मविद्यायाः प्रमाणप्रतिपन्नत्वात् तेषु विद्या अग्नयाधानलक्षणाग्नीन्धन-

पूर्वकाग्निहोत्राद्यनपेक्षेति *अत एव चाग्नीन्धनाद्यनपेक्षा* (ब्र.सू.३-४-२५) इति सूत्रे स्थितत्वात्

गृहस्थेष्वपि ब्रह्मविद्या अग्नीन्धनाद्यनपेक्षैव । न च विविदिषा वाक्यवत्' यज्ञादीनां तादर्थ्य-

प्रतीतिरिति वाच्यम् - तेन वाक्येन यज्ञादिकर्मणां विविदिषार्थत्वोपलम्भेऽपि विद्यार्थत्वा-

प्रतीतेरिति पूर्वपक्षे प्राप्ते उच्यते - *सर्वापेक्षा च यज्ञादिश्रुतेः अश्ववत्* (ब्र.सू.३-४-२६) ।

यथा गमनसाधनभूतो अश्वः परिकरबन्धसापेक्षः, तथा गृहस्थेषु विद्या यज्ञादिसर्वकर्मापेक्षैवः

**तमेतं वेदानुवचनेन ब्राह्मणाः विविदिषन्ति यज्ञेन**     इति श्रुतेः *अश्वेन जिगमिषति*

इत्यादि सन्नन्तप्रयोगे प्रकृत्यर्थभूतगमनसाधनत्वप्रतीतिदर्शनेन यज्ञेन विविदिषन्ति इत्यत्राऽपि

यज्ञादौ वेदनसाधनत्वस्यैव प्रतीतेरिति स्थितम् ।

तथा तत्रैव पादे; *यावज्जीवमग्निहोत्रं जुहोति* इति नित्यतया विहितानाम् अग्रिहोत्रादीनाम्

अनित्यकामनाविषयब्रह्मविद्यार्थत्वे नित्यानित्यसंयोगविरोधात् आश्रमकर्मापेक्षया विद्यार्थानि

कर्माणि भिन्नानि इति पूर्वपक्षे प्राप्ते - यथैकस्यैव खदिरत्वस्य, *खादिरो यूपो भवति*,

*खादिरं वीर्यकामस्य यूपं कुर्यात्* इति वचनद्वयेन क्रतौ फले च पृथग्विनियोगदर्शनात्

क्रत्वर्थतया नित्यस्यापि खदिरत्वस्यानित्यकामनाविषयवीर्यार्थत्वा विरोधः, तद्वत्

*यावज्जीवमग्निहोत्रं जुहोति* इति नित्यतया अग्निहोत्रादीनां विहितत्वात् आश्रमकर्मत्वमप्यस्ति;

विविदिषावाक्येन विद्यासहकारितया विहितत्त्वात् विद्यार्थत्वमप्यस्तीति स्थापितम् ,

*विहितत्वाच्चाश्रमकर्मापि* (ब्र.सू.३-४-३२) *सहकारित्वेन* च (ब्र.सू.३-४-३३) इति सूत्राभ्याम् ।

ननु इह यथा कुण्डपायिनामयने, *मासमग्निहोत्रं जुहोति* (वि.७-३-१४) इति

श्रुतं मासाग्निहोत्रं नैयमिकाग्निहोत्रात् भिद्यते, तथा विविदिषावाक्येन विद्यार्थतया विधीयमानं

नित्यादग्निहोत्रादेरन्यदेवास्तु । तत्राह - *सर्वथाऽपि त एवोभयलिङ्गात्* (ब्र.सू.३-४-३४)

विद्यार्थत्वे, आश्रमार्थत्वेऽपि त एव यज्ञादयः प्रतिपत्तव्याः । उभयत्र यज्ञादिशब्दैः

प्रत्यभिज्ञाप्यमानत्वरूपलिङ्गात् । *यज्ञेन* इत्यादिशब्दैः प्रसिद्धयज्ञादिविलक्षणयज्ञादिविधाने

तस्य द्रव्यदेवताद्यभावे अरूपत्वप्रसङ्गात् , तत्सद्भावे च देवतोद्देशेन द्रव्यत्यागत्वरूपयज्ञशब्द-

प्रवृत्तिनिमित्तेन यज्ञशब्दमुख्यार्थतया , *मासाग्निहोत्रवत् गौण्या वृत्त्या कर्मान्तर विधीयते*

इति वक्तुमशक्यत्वात् न तन्न्याय इह प्रवर्तते । अतः, यज्ञोऽध्ययनं दानमितिप्रथमः

*यज्ञानां जपयज्ञोऽस्मि* (भ.गी.१०-२५) *भोक्तारं यज्ञतपसाम्* (भ.गी.५-२९) इत्यादिष्विव

प्रसिद्धयज्ञपरत्वमेव युक्तम् ।

*अनभिभवञ्च दर्शयति* (ब्र.सू.३-४-३५) । *धर्मेण पापमपनुदति* (तै.आ.१०-६३-१)

इत्यादिश्रुतिश्च तानेव यज्ञादिधर्मान् निर्दिश्य तैर्विद्याया अनभिभवं पापकर्मभिरुत्पत्ति-

प्रतिबन्धाभावं दर्शयति ।

ततश्च प्रसिद्धस्यैव अग्निहोत्रादेः धर्मस्य विद्योत्पत्तिप्रतिबन्धकपापापनोदहेतुत्वात्

तस्यैव विद्याङ्गत्वम् इति स्थितम् ।

**\[विधुराधिकरणविचारः\]**    

तथा- तत्रैव -अनाश्रमिणां विधुरादीनामाश्रमधर्माभावात् तदङ्गिका विद्या न

सम्भवतीति पूर्वपक्षे प्राप्ते उच्यते - *अन्तरा चापि तु तद्दृष्टेः* । (ब्र.सू.३-४-३६) तुशब्दः

पक्ष व्यावर्तकः । चशब्दोऽवधारणे । आश्रमान् अन्तरा वर्तमानानां अनाश्रमिणामिति

यावत् । तेषामपि विद्यायामधिकारोऽस्त्येव । तादृशानामपि भीष्मरैक्वसंवर्तादीनां

ब्रह्मविद्यादर्शनात्, **यज्ञेन दानेन तपसाऽनाशकेन**     इति आश्रमानियतदानतप आदिभिरपि

विद्यानुग्रहस्य श्रुतत्वात् ।

*अपि स्मर्यते* (ब्र.सू.३-४-३७) । *जप्येनापि च संसिद्ध्येत् ब्राह्मणो नात्र संशयः*

(म.स्मृ.२-८७) इति हि स्मर्यते । संसिद्ध्येत् - जपाद्यनुगृहीतया विद्यया सिद्धो भवतीत्यर्थः ।

*विशेषानुग्रहश्च* (ब्र.सू.३-४-३८) । *तपसा ब्रह्मचर्येण श्रद्धया विद्ययाऽऽत्मानम्*

*अन्विष्याऽऽदित्यमभिजयन्ते* (प्र.उ.१-१०) इति आश्रमानियततप आदि धर्मविशेषैरनुग्रहः

श्रूयते ।

*अतस्वितरज्ज्यायो लिङ्गाच्च* । (ब्र.सू.३-४-३९) तुशब्दोऽवधारणे । अतः -

अनाश्रमित्वादितरत् । अनाश्रमित्वम् आपद्विषयम् । शक्तस्य तु आश्रमित्वमेवोपादेयम् ।

भूयोधर्मकाल्पधर्मकयोः अतुल्यकारित्वात् । लिङ्गाच्च । लिङ्गं हि स्मृतिः । स्मर्यते हि

*अनाश्रमी न तिष्ठेत्तु दिनमेकमपि द्विजः* । (द.स्मृ.१-१०) इति । असति वैराग्ये दारालाभः

आपत्, सति वैराग्ये सन्न्यासस्वीकारसम्भवात् । न च अविरक्तस्य ब्रह्मविद्याधिकारः

कथमुच्यते इति शङ्क्यम् - अग्निहोत्राद्यनुतिष्ठासयादारपरिग्रहरागसंभवेऽपि दारादिषु

भोग्यतातिशयबुद्धिकृतरागाभावेन ब्रह्मविद्याधिकारसम्भवात् । देहान्तरोपभोग्य-

ब्रह्मव्यतिरिक्तफला**शा**    भावेन मुमुक्षौपयिकवैराग्यसम्भवाच्च, एवमेव व्यासार्यैरुक्तत्वाच्च,

न दोषः । इत्थं स्थितम् । प्रकृतमनुसरामः ।

**एतमेव विदित्वा मुनिर्भवति । एतमेव**     - आत्मानं विदित्वा **मुनि**    : - मननशीलः

योगी भवति; नान्यमित्यर्थः । **एतमेव...... प्रव्रजन्ति**     । लोक्यत इति लोकः । **एतमेव लोकं**     परमात्मानमिच्छन्तः सन्न्यासिनः सन्न्यस्यन्तीत्यर्थः । **एतमेव**     इत्यवधारणात्

लोकान्तरेप्सूनां पारिव्राज्ये नाधिकार इति गम्यते । न हि गङ्गाद्वारं प्रतिपित्सुः काशीवासी

पूर्वाभिमुखो याति । **एतद्धस्म...... न कामयन्ते**     । हस्म वै इति प्रसिद्धौ । **तदेतद्विद्वांसः**    

एतादृशब्रह्मविदः पूर्वे प्रजां न कामयन्ते । तत्र हेतुं तदभिसन्धिमाह **किं प्रजया - लोक इति**     । प्रजासाध्योऽयं लोकोऽपि येषामस्माकं **अयमात्मा**     - परमात्मैव, एतल्लोकसाध्यस्य

सुखानुभवस्य परमात्मानुभवाम्बुधिलवकणिकायमानत्वात् । अतः एतादृशे परमात्मनि

लब्धे ते वयम् एतल्लोकक्षुद्रफलसाधनभूतथा प्रजया किं करिष्याम इति प्रजां पूर्वे

ब्रह्मविदो म कामयन्त इत्यर्थः । **ते ह स्म...... एष भवतः**     । इदञ्च कहोलब्राह्मणे

व्याख्यातम्।

**स एष नेति नेत्यात्मा...... न रिष्यति ।**     एतदपि पाक् व्याकृतम् । **एतमु हैवैते - इत्युभे । अतः**     - देहयात्रादिलक्षणात् प्रकृताद्धेतोः पापमकार्षम्, **कल्याणं**     - पुण्यम्

अकरवम् इति द्वे **एते**     - चिन्ते **एतम्**     - उक्तलक्षणब्रह्मविदं **नैव तरतः**    -न प्राप्नुत

इत्यर्थः । तत्र हेतुमाह - **इहैवैष एते तरति**     । यस्माद्धैतोः **इहैव**     - अस्मिन्नेव लोके वसन्

**एषः**     - उक्तब्रवित् **एते**     - पुण्यं च पापं च तोर्णवान् इत्यर्थः । तत्र हेतुः **नेनं कृताकृते तपतः**     । **एनं**     - हि ब्रह्मविदं **कृताकृते**     - सुकृतदुष्कृते फलसम्बन्धिनं कर्तुं न प्रभवत

इत्यर्थः । एवमेवंविदि पापं कर्म निश्लिष्यते इत्यश्लेषश्रवणादिति भावः ॥ २२ ॥

**तदेतदृचाभ्युक्तम् -  एष नित्यो महिमा ब्राह्मणस्य न वर्धते कर्मणा नो कनीयान् । तस्येव स्यात् पदवित् तं विदित्वा न लिप्यते कर्मणा पापकेन ॥ इति ।  तस्मादेवंविच्छान्तो दान्त उपरतस्तितिक्षुः समाहितो भूत्वा आत्मन्येवात्मानं पश्यति, सर्वमात्मानं पश्यति ।  नैनं पाप्मा तरति, सर्वं पाप्मानं तरति, नैनं पाप्मा तपति, सर्वं पाप्मानं तपति, विपापो विरजोऽविचिकित्सो ब्राह्मणो भवति । एष ब्रह्मलोकः सम्राडिति होवाच याज्ञवल्क्यः । सोऽहं भगवते विदेहान् ददामि, मां चापि सह दास्यायेति ॥ २३ ॥ प्र.**     - तदेतदृचाऽभ्युक्तम् । **तदेतत्**     - पुण्यपापसन्तरणम् अभिमुखीकृत्य **ऋचा**    

उक्तमित्यर्थः । तामेव ऋचं पठति **एष नित्यो महिमा ब्राह्मणस्य । ब्राह्मणस्य**     - ब्रह्मविदः

य एष महिमा, **स नित्यः**     - ब्रह्मज्ञानानन्तरं यावदात्मभावितया अनुवर्तत इत्यर्थः । कोऽसौ

महिमा इत्यत्राह-**न वर्धते..... पदवित् । तस्य**     - ब्रह्मणः **पदवित्**     - पद्यत इति पदं

**स्वरूपम्**     - ब्रह्मस्वरूपविदेव कर्मणा न वर्धते, कर्मणा कनीयांश्च न स्यात् । 'पुण्यपाप-

लक्षण'कर्मकृतोत्कर्षापकर्षशून्यः स्यादित्यर्थः, 'उक्तब्रह्मविन्महिमज्ञानस्य' फलमाह - **तं विदित्वा न लिप्यते कर्मणा पापकेन । तं**     - ब्रह्मविन्महिमानं 'विदित्वा' नरः

पापकेन कर्मणा न लिप्यते इत्यर्थः ।

**तस्मादेवंवित्...... पश्यति । तस्मात् -**     ब्रह्मविदः एवंविधमहिमशालित्वात्

**एवंवित्**     - शास्रजन्यज्ञानवान् **शान्तः**     - शमः अन्तरिन्द्रियनियमनरूपः **दान्तः-**    दमः

बहिरिन्द्रियनियमनरूपः । **उपरतिः**     निषिद्धकाम्यादिषु कर्मसूपरतिः । **तितिक्षा-**    

क्षमा । **समाहितः**     - समाहितचित्त इत्यर्थः । एवंरूपस्सन् **आत्मनि**     - जीवात्मनि **आत्मानं**     -

परमात्मानं तदन्तर्यामिणं **पश्यति**     - पश्येदित्यर्थः । भाष्यादिषु कोशेषु *आत्मन्येवात्मानं*

*पश्येत्* इति पाठो दृश्यते । अतः पाठद्वैविध्यमत्र द्रष्टव्यम् । किञ्च **सर्वमात्मानं पश्यति । आत्मानं**     - परमात्मानं **सर्वं**     - सर्वशरीरकञ्च **पश्यति**     - पश्येदित्यर्थः ।

इदञ्च वाक्यं तृतीयाध्याये अङ्गपादे चिन्तितम् । तत्र हि गृहस्थस्य बाह्याभ्यन्तर-

करणव्यापाररूपकर्मानुष्ठानस्याऽऽवश्यकत्वात् , शमादीनाञ्च तद्विपरीतत्वात् नानुष्ठेयमिति

प्राप्ते उच्यते - *शमदमाद्युपेतः स्यात् तथापि तु तद्विधेस्तदङ्गतया तेषामवश्यानुष्ठेयत्वात्*

(ब्र.सू.३-४-२७) । तथाऽपि - गृहस्थस्य कर्मानुष्ठानावश्यकत्वेऽपि गृहस्थः शमदमाद्युपेतः

स्यात् । *शान्तो दान्त उपरतस्तितिक्षुस्समाहितो भूत्वाऽऽत्मन्येव आत्मानं पश्यति* इति

विद्याङ्गतया शमादीनां विधानात् । अशान्तचित्तस्य चित्तविक्षेपेण विद्यानिष्पत्त्यसंभवेन

दृष्टार्थतया अनुष्ठेयत्वाच्च । न च कर्मणां शमादीनाञ्च विरोधः; भिन्नविषयत्वात्। *विहितेषु*

*करणव्यापारः ; इतरेषु तदुपरमरूपशमः* इति । न च करणव्यापाररूपकर्मसु वर्तमानस्य

वासनानुवृत्त्या शमादिकं न सम्भवतीति वाच्यम् । परमपुरुषाराधनरूपकर्मणां वासनोच्छेद

एव हेतुत्वादिति स्थितम् । प्रकृतमनुसरामः ॥

**नैनं पाप्मा तरति, सर्वं पाप्मानं तरति । एनं**     ब्रह्मविदं **पाप्मा**     - - पुण्यपापलक्षणं

कर्म **न तरति**     - न प्राप्नोति । अयं तु ब्रह्मवित् **सर्वं पाप्मानं तरति**     - सर्वपापातिगो

भवतीत्यर्थः । **नैनं पाप्मा तपतिः सर्वं पाप्मानं तपति । एनं**     - ब्रह्मविदं पाप्मा **न तपति**     - न बाधते । अयमेव सर्वं पाप्मानं ज्ञानाग्निना **तपति**     - दहतीत्यर्थः । **विपापो विरजोऽविचिकित्सो ब्राह्मणो भवति । विपापः**     - पापशून्यः विरजः - विरागः

**अविचिकित्सः**     - संशयशून्यः - *भिद्यते हृदयग्रन्थिश्छिद्यन्ते सर्वसंशयाः* (मुं.उ.२-२-९)

इत्युक्तेः - **ब्राह्मणः**     - ब्रह्मविद्भवतीत्यर्थः । अत्र ब्राह्मण इति **पश्चात्**     निर्दिष्टस्यापि ब्राह्मण

शब्दस्यौचित्याद् उद्देश्यसमर्पकत्वमेव । ततश्च ब्राह्मणो विपापो विरजोऽविचिकित्सो

भवतीत्यर्थः । **एष ब्रह्मलोकः**     - *आत्मानं पश्येत्* इति द्रष्टव्यतयोक्तो यः, स ब्रह्मलोकः ।

**ब्रह्मैव**     लोको ब्रह्मलोकः, हे सम्राडिति याज्ञवल्क्य उवाच इत्यर्थः ॥

**सोऽयं भगवते विदेहान् ददामि मां चापि सह दास्याय**     इति । सोऽहम्

एवमनुशिष्टब्रह्मवित् यः स्वराज्यं सर्वं भगवते तुभ्यं ददामि; राज्येन सह आत्मानमपि

कैङ्कर्याय ददामीति जनक उवाच इत्यर्थः ॥ २३ ॥

**स वा एष महानज आत्माऽन्नादो वसुदानः । विन्दते वसु य एवं वेद ॥ २४ ॥ प्र.**     - एवं जनकयाज्ञवल्क्याख्यायिकायां व्याख्यात आत्मा उपासकानामुपासनभेदेन

भुक्तिमुक्तिप्रदः इति श्रुतिराह - **स वा एष...... वेद । अन्नादः अन्नदः वसुदानः**    

वसुप्रदः । **य एवं वेद**     - अनेनाऽऽकारेण ब्रह्मोपासीनः **विन्दते वसु**     - अन्नं वसु च

लभते इत्यर्थः ।

इदश्च तृतीयाध्याये उभयलिङ्गपादे चिन्तितम् । तत्र हि ऐहिकामुष्मिकं शास्त्रीयं

फलं कर्मण एव स्यात् । तस्य फलसाधनत्वश्रवणादिति पूर्वपक्षे प्राप्तेऽभिधीयते - *फलमत*

*उपपत्तेः* (ब्र.सू.३-२-३७) । कर्मभिराराधितात् अस्मादेव परमपुरुषात् फलम् ; सर्वज्ञस्य

सर्वशक्तेः : ब्रह्मणः सेवाराधितराजवत् फलप्रदत्वोपपत्तेः । *श्रुतत्वाच्च* (ब्र.सू.३-२-३८) । **स बा एष महानज आत्माऽन्नादो वसुदानः**     इति तस्यैव फलप्रदत्वस्य श्रुतत्वात् ।

*पूर्वपक्षमाह धर्मं जैमिनिरत एव* । (ब्र.सू.३-२-३९) यागदानाख्यधर्ममेव जैमिनिः

फलप्रदं मन्यते । अत एव उपपत्तेः शास्त्राच्च । कृष्यादीनां फलसाधनत्त्ववत् यागदानादीनां

विनश्वराणामपि अपूर्वद्वारेण फलसाधनत्वोपपत्तेः, *यजेत स्वर्गकामः* इति विधिप्रत्ययेन प्रकृत्यर्थ-

यागस्यैव फलसाधनत्वावगमात् ।

*पूर्वं तु बादरायणो हेतुव्यपदेशात्* (ब्र.सू.३-२-४०) बादरायणस्त्वाचार्यः पूर्वोक्तमेव

परमात्मनः फलप्रदत्वं मन्यते, हेतुयपदेशात् *यज देवपूजायाम्* (धा.पा.१००२) इति

प्रीतिहेतुत्ववाचिना पूजाशब्देन यागस्य देवताप्रीतिहेतुत्वव्यपदेशात्, *स एवैनं भूतिं*

*गमयति* इत्यादिकर्मविधिशेषवाक्येषु कर्माराधितदेवताया एव (यागादेः) प्रीतिहेतुत्वावगमात्,

*अहं हि सर्वयज्ञानां भोक्ता च प्रभुरेव च* (भ.गी.९-२४) इति फलप्रदायित्वलक्षणप्रभुत्वस्य

परमात्मन्येव स्मृतत्वात् । आशुविनश्यतः कर्मणो विधिवाक्यश्रुतकालान्तरभाविफल-

साधनत्वनिर्वाहाय द्वारापेक्षायां वाक्यशेषप्रतिपन्नदेवताप्रीतिरूपद्वारपरित्यागेन आत्मसमवेता-

दृष्टरूपद्वारपरिकल्पनस्यानुचितत्वात् कर्मप्रीतिः परमात्मैव फलप्रद इति स्थितम् ।

प्रकृतमनुसरामः ॥ २४ ॥

**स वा एष महानज आत्माऽजरोऽमृतोऽभयो ब्रह्म । अभयं वै ब्रह्म । अभयं हि वै ब्रह्म भवति, य एवं वेद ॥ २५ ॥  ॥ इति षष्टाध्याये चतुर्थब्राह्मणम् ॥ प्र. स वा एष महानज...... ब्रह्म । स एष महानात्मा**     - परमात्मा

जन्मजरामरणशून्यः **अमृतः**     - असंसारी, अत एव भयशून्यः । एवम्भूतोऽयमात्मा **ब्रह्म**     -

निरतिशयबृहदि(न्नि)त्यर्थः । तत्र हेतुमाह - **अभयं वै ब्रह्म । अमृतमभयमेतद्ब्रह्म**     इति

निरुपाधिकाभयत्वाश्रयस्य परब्रह्मत्वप्रसिद्धेरिति भावः । तज्ज्ञानस्य फलमाह - **अभयं हि वै ब्रह्मभवति य एवं वेद । ब्रह्म भवति**     - आविर्भूतब्राह्मरूपो भवतीत्यर्थः । शिष्टं

स्पष्टम् ॥ २५ ॥

॥ इति षष्ठाऽध्याये चतुर्थब्राह्मण प्रकाशिका ॥

**षष्ठाध्याये पञ्चमं ब्राह्मणम्  द्वितीयमैत्रेयीब्राह्मणम् \[याज्ञवल्क्यवृत्तान्तः\]  अथ ह याज्ञवल्क्यस्य द्वे भार्ये बभूवतुमैत्रेयी च कात्यायनी च । तयोर्ह मैत्रेयी ब्रह्मवादिनी बभूव; 'स्त्रीप्रज्ञैव' तर्हि कात्यायनी । अथ ह याज्ञवल्क्यः अन्यद्वृत्तमुपाकरिष्यन् ॥१॥ प्र.**     - अथ मैत्रेयीब्राह्मणं चतुर्थवदिहापि किञ्चिन्न्यूनातिरिक्तपदविशेषोपेतमारभ्यते ।

ननु किमर्थोऽस्य पठितस्य मैत्रेयीब्राह्मणस्य पुनः पाठः? उच्यते । पूर्वं याज्ञवल्क्यः

प्रविव्रजिषायां मैत्रेय्यै आत्मतत्त्वमुपदिश्य पारिव्राज्याय प्रवृत्तः स्ववैराग्यमान्द्यं दृष्ट्वा

कञ्चित्कालं धनार्जनं कृत्वा गृह एव अनिषिद्धान् कामान् अनुभूय निष्पन्नदृढवैराग्योऽथ

प्रविव्रजिषुः पुनर्गृहकृत्यव्यापृतचित्ततया विस्मृतात्मतत्त्वायै मैत्रेय्यै पुनरुपदेष्टुमारभते ।

अनया चाख्यायिकया 'वैराग्यमान्द्ये सति संन्यासे अनधिकार इति प्रदर्शितं भवति ।

अत्र विशेषपदानि व्याकुर्मः । यद्वा 'मैत्रेयीब्राह्मणस्य एतदध्यायेन एकार्थत्वप्रदर्शनाय

पुनरप्यारम्भ' 'इति' द्रष्टव्यम् ।

**अथ ह याज्ञवल्क्यस्य...... बभूव**     । तयोर्हि मध्ये मैत्रेयी ब्रह्मवादिनी **बभूव-**    

'ब्रह्मवदनशीला' बभूव इत्यर्थः । स्रीप्रज्ञैव तर्हि कात्यायनी । **तर्हि**     - तस्मिन् **काले कात्यायनी स्त्रीप्रज्ञैव**     - स्त्रीणां या उचिता गृहव्यापारविषया प्रज्ञा, तादृक् प्रज्ञावत्येव

बभूवेत्यर्थः । **अथ ह याज्ञवल्क्योऽन्यद् वृत्तमुपाकरिष्यन् । अन्यत् वृत्तं**     - गार्हस्थ्याद्विलक्षणं

तुर्याश्रममुपाश्रयिष्यन् इत्यर्थः ॥ १ ॥

**\[मैत्रेयी - याज्ञवल्क्यसंवादः\]  मैत्रेयीति होवाच याज्ञवल्क्यः प्रव्रजिष्यन् वा अरेऽहमस्मात् स्थानादस्मि । हन्त तेऽनया कात्यायन्याऽन्तं करवाणीति ॥ २ ॥**    

**सा होवाच मैत्रेयी, 'यन्नु म इयं भगोः सर्वा पृथिवी वित्तेन पूर्णा स्यात्**    

**स्यां न्वहं तेनामृताऽऽहो३ नेति नेति होवाच याज्ञवल्क्यो यथैवोपकरणवतां**    

**जीवितम्। तथैव ते जीवितँ स्यादमृतत्वस्य तु नाशाऽस्ति वित्तेनेति ॥ ३ ॥**    

****

**सा होवाच मैत्रेयी, 'येनाहं नामृता स्याम्, किमहं तेन कुर्याम् । यदेव**    

**भगवान् वेत्थ तदेव मे ब्रूहीति ॥ ४ ॥**    

****

**स होवाच याज्ञवल्क्यः प्रिया वै खलु नो भवती सती प्रियमवृधद्धन्त तर्हि**    

**भवत्येतद्व्याख्यास्यामि ते व्याचक्षाणस्य तु मे निदिध्यासस्वेति ॥ ५ ॥**    

****

**स होवाच न वा अरे पत्युः कामाय पतिः प्रियो भवति; आत्मनस्तु कामाय**    

**पतिः प्रियो भवति । न वा अरे जायायै कामाय जाया प्रिया भवति । आत्मनस्तु**    

**कामाय जाया प्रिया भवति । न वा अरे पुत्राणां कामाय पुत्राः प्रिया भवन्ति;**    

**आत्मनस्तु कामाय पुत्राः प्रिया भवन्ति । न वा अरे वित्तस्य कामाय वित्तं प्रियं**    

**भवति; आत्मनस्तु कामाय वित्तं प्रियं भवति । \[न वा अरे पशूनां कामाय पशवः**    

**प्रिया भवन्ति; आत्मनस्तु कामाय पशवः प्रिया भवन्ति ।\] न वा अरे ब्रह्मणः कामाय**    

**ब्रह्म प्रियं भवति; आत्मनस्तु कामाय ब्रह्म प्रियं भवति । न वा अरे क्षत्रस्य कामाव**    

**क्षत्रं प्रियं भवति; आत्मनस्तु कामाय क्षत्रं प्रियं भवति । न वा अरे लोकानां कामाय**    

**लोकाः प्रिया भवन्ति; आत्मनस्तु कामाय लोकाः प्रिया भवन्ति । न वा अरे**    

**देवानां कामाय देवाः प्रिया भवन्ति; आत्मनस्तु कामाय देवाः प्रिया भवन्ति । \[न वा**    

**अरे वेदानां कामाय वेदाः प्रिया भवन्ति । आत्मनस्तु कामाय वेदाः प्रिया भवन्ति।\]**    

**न वा अरे भूतानां कामाय भूतानि प्रियाणि भवन्ति । आत्मनस्तु कामाय भूतानि**    

**प्रियाणि भवन्ति । न वा अरे सर्वस्य कामाय सर्व प्रियं भवति; आत्मनस्तु**    

**कामाय सर्वं प्रियं भवति ।**    

****

**आत्मा वा अरे द्रष्टव्यः श्रोतव्यो मन्तव्यो निदिध्यासितव्यः । मैत्रेय्यात्मनि**    

**खल्वरे दृष्टे श्रुते मते विज्ञात इदँ सर्वं विदितम् ॥ ६ ॥**    

****

**ब्रह्म तँ परादाद्योऽन्यत्रात्मनो ब्रह्म वेद । क्षत्रं तं परादाद्योऽन्यत्रात्मनः**    

**क्षत्रं वेद । लोकास्तं परादुर्योऽन्यत्रात्मनो लोकान् वेद । देवास्तं परादुर्योऽन्यत्रात्मनो**    

**देवान् वेद । \[वेदास्तं परादुः योऽन्यत्रात्मनो वेदान् वेद ।\] भूतानि तं**    

**परादुर्योऽन्यत्रात्मनो भूतानि वेद । सर्वं तं परादाद्योऽन्यत्रात्मनः सर्वं वेद । इदं**    

**ब्रह्मेदं क्षत्रमिमे लोका इमे देवा \[इमे वेदाः\] इमानि सर्वाणि भूतानीदँ सर्वं**    

**यदयमात्मा ॥ ७ ॥**    

****

**स यथा दुन्दुभेर्हन्यमानस्य न बाह्याञ्छब्दाञ्छक्रुयाद्ग्रहणाय; दुन्दुभेस्तु**    

**ग्रहणेन दुन्दुभ्याघातस्य वा शब्दो गृहीतः ॥ ८ ॥**    

****

**स यथा \[शङ्खस्य ध्मायमानस्य\] न बाह्याञ्छब्दाञ्छक्रुयाद्ग्रहणायः शङ्खस्य**    

**तु ग्रहणेन शङ्खध्मस्य वा शब्दो गृहीतः ॥ ९ ॥**    

****

**स यथा वीणायै वाद्यमानायै न बाह्याञ्छब्दाञ्छक्रुयात् ग्रहणाय; वीणायै**    

**तु ग्रहणेन वीणावादस्य वा शब्दो गृहीतः ॥ १० ॥**    

**प्र.**     - स होवाच याज्ञवल्क्यः **प्रिया वै खलु नो भवति सती...... निदिध्यासस्व**    

इति । **भवति**     - त्वं **नः**     - अस्माकं प्रिया सती प्रियमेव **अवृधत्**     - वर्धितवतीत्यर्थः ।

अनुकूलभाषणादिति भावः । धुतादित्वादङ् *द्युद्भ्यो लुङि* (पा.सू.१-३-९१) इति परस्मैपदम् ।

अतः तुष्टोऽहं है भवति; अमृतत्वसाधनं जिज्ञासमानायै तुभ्यमेतत् अमृतत्त्वसाधनं व्याख्या-

स्यामि । व्याचक्षाणस्य मे वाक्यं **निदिध्यासस्व**     - सावधानं **शृणु**     इत्यर्थः ॥ २-१० ॥

****

**स यथार्द्रैधाग्नेरभ्याहित\[स्य\] पृथग्धूमा विनिश्चरन्त्येवं वा अरेऽस्य महतो**    

**भूतस्य निश्वसितमेतद्यदृग्वेदो यजुर्वेदः सामवेदोऽथर्वाङ्गिरस इतिहासः पुराणं**    

**विद्या उपनिषदः श्लोकाः सूत्राण्यनुव्याख्यानानि व्याख्यानानि \[इष्टँ हुतमाशितं**    

**पायितमयञ्च लोकः परश्च लोकः सर्वाणि च भूतानि\] अस्यैवैतानि सर्वाणि**    

**निःश्वसितानि ॥ ११ ॥**    

****

**स यथा सर्वासामपाँ समुद्र एकायनमेवँ सर्वेषाँ स्पर्शानां त्वगेकायनमेवेँ**    

**सर्वेषाँ रसानां जिह्वैकायनमेवँ सर्वेषां गन्धानां नासिके एकायनमेवेँ सर्वेषां**    

**रूपाणां चक्षुरेकायनमेवेँ सर्वेषां शब्दानां श्रोत्रमेकायनमेवँ सर्वेषां सङ्कल्पानां**    

**मन एकायनमेवँ सर्वासां विद्यानां हृदयमेकायनमेवँ सर्वेषाँ कर्मणां हस्तावेकायनमेवेँ**    

**सर्वेषामानन्दानामुपस्थ एकायनमेवँ सर्वेषां विसर्गाणां पायुरेकायनमेवँ सर्वेषामध्वनां**    

**पादावेकायनमेवँ सर्वेषां वेदानां वागेकायनम् ॥ १२ ॥**    

**प्र.- स यथार्द्रैधाग्नेः**     इत्यादि । **इष्टं हुतं**     - यागहोमादिकर्म । **आशितं पायितं**    

अन्नपानादि । **अयं च लोकः परश्चलोकः**     - इहलोकपरलोकौ । भोग्य-भोगोपकरण

भोगस्थानात्मकः प्रपञ्च इति यावत् ॥ ११-१२ ॥

****

**\[अमृतत्वसाधनम्\]**    

****

**स यथा सैन्धवघनोऽनन्तरोऽबाह्यः कृत्स्नो रसघन एव, एवं वा अरेऽयमात्मा-**    

**ऽनन्तरोऽबाह्यः कृत्स्नः प्रज्ञानघन एवैतेभ्यो भूतेभ्यः समुत्थाय तान्येवानुविनश्यति;**    

**न प्रेत्य संज्ञाऽस्तीत्यरे ब्रवीमि । इति होवाच याज्ञवल्क्यः ॥ १३ ॥**    

**प्र.- स यथा सैन्धवघन**     इत्यादि । **सैन्धवघन**    : लवणखण्डः **अनन्तरः-**    

अन्तरवयवव्यतिरिक्तः **अबाह्यः**     बाह्यावयवव्यतिरिक्तश्च सर्वोऽप्यवयवः यथा रसघनो

भवति । अत्र अन्तरो बाह्यश्च रसघन इति वक्तव्ये अन्तरत्वबाह्यत्वशून्यानां मध्यवर्तिनामपि

ग्रहणं यथा स्यादिति **अनन्तरोऽबाह्य**     इति व्यतिरेकमुखेन निर्देशः । एवञ्च सति निरवयवात्म-

साधारण्यमपि फलितं भवतीति द्रष्टव्यम् । एवमेवायमात्मा सर्वत्र 'प्रज्ञानघनः' स्वरूपतो

धर्मतश्च विज्ञानघनजीवशरीरक इत्यर्थः । जीवपरयोः स्वरूपेण ऐक्याभावात् शरीरात्मभावे

इदं सामानाधिकरण्यं द्रष्टव्यम् । अत्र वक्तव्यं सर्वं चतुर्थाध्याय एवोक्तम् ॥ १३ ॥

****

**सा होवाच मैत्रेय्यत्रैव भगवान्' मोहान्तम् 'आपीपत् । न वा अहमिमं**    

**विजानामीति । स होवाच न वाऽरेऽहं मोहं ब्रवीमि अविनाशी वा अरेऽयमात्माऽ-**    

**नुच्छित्तिधर्मा ॥ १४ ॥**    

**प्र.- अत्रैव मा भगवान्..... आपीपत् । अत्रैव न**     प्रेत्य संज्ञाऽस्ति

इत्यस्मिन्नेवार्थे भगवान् **मा**     - मां **मोहान्तं**     - मोहमध्यम् **अपीपत्**     - प्रापितवान् । *ओपेर्णा*

*चञ् ।* मोहमेव दर्शयति-**न वा अहमिमं विजानामीति । इमं**     अर्थमित्यर्थः ।

**अविनाशी वाऽरेऽयमात्माऽनुच्छित्तिधर्मा**     - अयमात्मा स्वयमविनाशी । **अनुच्छित्ति-**    

**धर्मा**     । न विद्यते उच्छित्तिर्यस्य सोऽनुच्छित्तिः । अविनाशीति यावत् । अनुच्छित्तिः

धर्मो यस्य **सोऽनुच्छित्तिधर्मा**     । एवं बहुव्रीहिगर्भो बहुव्रीहिः । तस्य ज्ञानलक्षणो

धर्मोऽप्यविनाशीत्यर्थः । न तु उच्छित्तेरभावोऽनुच्छित्तिः । स धर्मो यस्येति बहुव्रीहिः ।

**अविनाशी**     इत्यनेन पौनरुक्तयप्रसङ्गात् इति द्रष्टव्यम् ॥ १४ ॥

****

**यत्र हि द्वैतमिव भवति - तदितर इतरं पश्यति, तदितर इतरं जिघ्रति,**    

**तदितर इतरँ रसयते; तदितर इतरमभिवदति, तदितर इतरँ शृणोति, तदितर**    

**इतरं मनुते, तदितरं इतरँ स्पृशति तदितर इतरं विजानाति । यत्र त्वस्य सर्वमात्मैवाभूत्,**    

**तत् केन कं पश्येत्, तत् केन कं जिघ्रेत् तत् केन कँ रसयेत्, तत् केन कँ**    

**अभिवदेत्, तत् केन कँ शृणुयात्। तत् केन कँ मन्वीत, तत् केन कँ स्पृशेत्, तत्**    

**केन कँ विजानीयात् । येनेदँ सर्वं विजानाति, तँ केन विजानीयात् । स एष नेति**    

**नेत्यात्मा । अगृह्यो न हि गृह्यते; अशीर्यों न हि शीर्यते; असङ्गो न हि सज्यते,**    

**असितो न व्यथते न रिष्यति । विज्ञातारमरे केन विजानीयादिति । उक्तानुशासनाऽसि**    

**मैत्रेय्येतावदरे खल्वमृतत्वमिति होक्त्वा याज्ञवल्क्यो विजहार ॥ १५ ॥**    

**प्र. - उक्तानुशासनाऽसि...... विजहार**     । हे मैत्रेयि! उक्तोपदेष्टव्याऽसि । एतावदेव

खलु अमृतत्वार्थिभिः ज्ञेयमित्यर्थः । **'अमृतत्वमिति**     कारणे' कार्यवाचिशब्द उपचारात्

प्रयुक्तः । एवमुक्त्वा याज्ञवल्क्यः **विजहार**     - यथाभिलषितं प्रव्रज्यां कृतवानित्यर्थः ॥ १५ ॥

**॥ इति षष्ठाध्याये पञ्चमब्राह्मण प्रकाशिका ॥**    

****

**षष्ठाध्याये षष्ठं ब्राह्मणम्**    

****

**\[वंशब्राह्मणम्\]**    

**\[आचार्यशिष्यवंशकथनम्\]**    

****

**अथ वंशः पोतिमाष्यात् । पोतिमाष्यो गौपवनात् गोपवनः पौतिमाष्यात्**    

**पोतिमाष्यो गोपवनात् गौपवनः कौशिकात् कौशिकः कौण्डिन्यात् कौण्डिन्यः**    

**शाण्डिल्यात् शाण्डिल्यः कौशिकाञ्च गौतमा गौतमः ॥ १ ॥**    

****

**आग्निवेश्यात्, आग्निवेश्यो गार्ग्यात् 'गार्ग्य । गौतमात् गौतमः सैतवात्**    

**सैतवः पाराशर्यायणात् पाराशर्यायणो गार्ग्यायणात् गार्ग्यायणः उद्दालकायनात्**    

**उद्दालकायनो जाबालायनात् जाबालायनो माध्यन्दिनायनात् माध्यन्दिनायनः**    

**सौकरायणात् सौकरावणः काषायणात् काषायणः सायकायनात् सायकायनः**    

**कौशिकायनेः कौशिकायनिः ॥ २ ॥**    

****

**घृतकौशिकात् घृतकौशिकः पाराशर्यायणात् पाराशर्यायणः पाराशर्यात्**    

**पाराशर्यो जातूकर्ण्यात् जातूकर्ण्य आसुरायणाच्च यास्काच्च आसुरायणः त्रैवणेः,**    

**'त्रैवणिरो पजन्धने 'रौपजन्धनिरासुरेः आसुरिर्भारद्वाजात् भारद्वाज आत्रेयात् आत्रेयो**    

**माण्डेः "माण्डिर्गौतमात् गौतमो गौतमात् गौतमो वात्स्यात् वात्स्यः शाण्डिल्यात्**    

**शाण्डिल्यः केशोर्यात् काप्यात् कैशोर्यः काप्यः कुमारहारितात् कुमारहारितो**    

**गालवाद्गालवो विदर्भीकोण्डिन्यात् विदर्भीकोण्डिन्यो वत्सनपातो बाभ्रवात्**    

**वत्सनपाद्वाभ्रवः पथस्सौभरात् पन्थाः सौभरोऽयास्यादाङ्गिरसात् अयास्य आङ्गिरसः**    

**आभूतेस्त्वाष्ट्रात् आभूतिस्त्वाष्ट्रः विश्वरूपात् त्वाष्ट्राद्विश्वरूपस्त्वाष्ट्रोऽश्विभ्याम् अश्विनौ**    

**दधीच आथर्वणात् दध्यङ्ङाथर्वणोऽथर्वणो दैवात् अथर्वादैवो मृत्योः प्राध्वँसनात्**    

**मृत्युः प्राध्वँसनः प्रध्वँसनात् प्रध्वँसनः एकर्षेः एकर्षिविप्रचित्तेविप्रचित्तिर्व्यष्टेर्व्यष्टिः**    

**सनारोः सनारुः सनातनात् सनातनः सनकात् सनकः परमेष्ठिनः परमेष्ठी ब्रह्मणः ।**    

**ब्रह्म स्वयम्भु । ब्रह्मणे नमः ।**    

****

**॥ इति षष्ठाध्याये षष्ठं ब्राह्मणम् ॥**    

****

**प्र.-**     पूर्ववदेव वंशब्राह्मणम् । आचार्यवंशकीर्तनस्य मङ्गलत्वान्नान पौनरुक्त्यं

शङ्कनीयम् । पौतिमाष्यादिति प्रथमं पञ्चम्युक्तिः ततोऽर्वागपि शिष्यपरम्पराऽस्तीति

ज्ञापनार्थम् ॥ १ ॥

****

**॥ इति षष्ठाऽध्याये षष्ठब्राह्मण प्रकाशिका ॥**    

****

**॥ समाप्तश्च षष्ठः अध्यायः ॥**    
