+++
title = "०८ स्वातन्त्र्येण सृष्टिकर्ता कः"

+++


## अथ होवाच ब्राह्मणा भगवन्तो यो वः कामयते

# **उपनिषत्**

अथ होवाच ब्राह्मणा भगवन्तो यो वः कामयते स मा पृच्छतु सर्वे वा मा पृच्छत यो व कामयते तं वः पृच्छामीति सर्वान् वा वः पृच्छामीति ते ह ब्राह्मणा न दधृषुः ॥ २७ ॥

तान् हैतैः श्लोकैः पप्रच्छ ।

यथा वृक्षो वनस्पतिस्तथैव पुरुषोऽमृषा ।

तस्य लोमानि पर्णानि त्वगस्योत्पाटिका बहिः ॥ २८ ॥

त्वच एवास्य रुधिरं प्रस्यंदि त्वच उत्पटः ।

तस्मात् तदा तृणात् प्रैति रसो वृक्षादिवाऽहतात् ॥ २९ ॥

मांसान्यस्य शकराणि किन्नाटं स्राव तत्स्थिरम् ।

अस्थीन्यन्तरतो दारूणि मज्जा मज्जोपमा कृता ॥ ३० ॥

यद्वृक्षो वृक्णो रोहति मूलान्नवतरः पुनः ।

मर्त्यः स्विन् मृत्युना वृक्णः कस्मान्मूलात् प्ररोहति ॥ ३१ ॥

**\[सृष्ट्यादौ जीवानां वृक्षाणां च जनकः कः? \] **

रेतस इति मा वोचत जीवतस्तत्प्रजायते ।

धानारुह इव वै वृक्षोऽञ्जसा प्रेत्य सम्भवः ॥ ३२ ॥

यत्समूलमावृहेयुर्वृक्षं न पुनराभवेत् ।

मर्त्यः स्विन्मृत्युना वृक्णः कस्मान्मूलात् प्ररोहति ॥ ३३ ॥

**\[विज्ञानमानन्दं ब्रह्म\]**

जात एव न जायते को न्वेनं जनयेत् पुनः ।

विज्ञानमानन्दं ब्रह्म रातिर्दातुः परायणम् ॥ तिष्ठमानस्य तद्विद इति ॥ ७ ॥ ३४ ॥

**॥ इति शाकल्यब्राह्मणम् ॥ ५-९ ॥**

**॥ इति पञ्चमोऽध्यायः ॥**

## **भाष्यं**

यथा वनस्पतौ वृक्ष इत्ययं शब्दोऽमृषा तथैव पुरुषे पुरुषशब्दो विद्यमान एव । स च नित्यत्वे सम्भवति । पुरुकालेऽपि सन् पुरुष इति । स्रावमध्ये यत् स्थिरं विद्यतेऽस्थि सल्लीनं तद्दारुसंश्लिष्टपाशवत् ।

वृक्षो मूलाद् रोहतीत्यङ्गीकारमात्रम्। यत्समूलमावृहेयुरिति तस्यापि दूषणात् । अन्यस्य रेतसो जननमपि जीवतः पुरुषान्तरस्य भावे । प्रलये तु सर्वप्रलयात् कस्मादुत्पत्तिः ?

### **भावबोधटिप्पणी**

यथा वृक्षो वनस्पतिस्तथैव पुरुषो मृषेत्यत्र मृषेति पदच्छेदोऽनुपपन्नः । वृक्षमिथ्यात्वस्यासिद्धत्वेन दृष्टान्तत्वेनोपादानायोगात् । पुरुषमिथ्यात्वस्य प्रमाणबाधितत्वाच्च । अमृषेति पदच्छेदेऽपि अर्थसत्यत्वप्रतिपादनपरत्वे वनस्पतिशब्दो व्यर्थः स्यात् । नच वनस्पतिरिति वृक्षस्य विशेषणमिति वाच्यम्। पर्याययोर्विशेषणविशेष्यवाचकत्वानुपपत्तेरिति भावेन तद्वाक्यं यथावद् व्याचष्टे– यथेति ॥ ‘सप्तसु प्रथमा' इति सूत्राद् वनस्पतिरिति प्रथमा सप्तम्यर्थे । श्रुतौ वृक्ष इत्यनन्तरम् इतिशब्दाध्याहारः । अर्थशास्त्रे प्रयुक्तस्य इतिशब्दस्य शब्दपदार्थकत्वमिति तलब्धार्थोक्तिः ॥ अयंशब्द इति ॥ अमृषां विद्यमानार्थक एव वृक्षशब्दप्रवृत्तिनिमित्तवृक्षत्वस्य तत्र सत्त्वात् । पुरुषे पुरुषशब्द इत्यनेन श्रुतौ पुरुषशब्द आवर्तनीय इत्युक्तं भवति । अमृषेत्यस्याविद्यमानार्थी नेत्यर्थमभिप्रेत्य लब्धमर्थमाह - विद्यमानो विद्यमानार्थ एवेति ॥ ननु मर्त्यः स्विन्मृत्युना वृक्णः कस्मान्मूलात्प्ररोहतीति प्रष्टव्यार्थानुपयुक्तमेतदित्यत आह- स चेति ॥
चशब्दः प्रकृतानुसन्धानार्थः । एतस्योपयोगमुत्तरत्र वक्ष्यति । विद्यमानार्थकः पुरुषशब्दो वाच्यस्य नित्यत्वे सम्भवति । कुत इत्यतः पुरुंषशब्दस्य नित्यत्वार्थकत्वादिति भावेन पुरुषशब्दार्थमाह- पुरुकालेऽपीति । किनाटं स्नावतत्स्थिरमिति वाक्यम् अप्रतीतेर्व्याचष्टे - स्नावमध्ये इति ॥ नवेति अविभक्तिको निर्देशः । विभक्तिश्च षष्ठीति भावेनोक्तं स्नावमध्य इति । श्रुतौ तच्छन्दश्रवणाद् यदिति लभ्यते । अस्थिसंलीनं संलग्नमित्यर्थः। दारुसंश्लिष्टपाशेति किनाटशब्दार्थः । ननु कस्मान्मूलात् प्ररोहतीत्यत्र वृक्षः कस्मान्मूलात् प्ररोहतीत्यस्यार्थोऽभिमतः स न युक्तः । यदवृक्षो वृक्णो रोहति मूलान्भवतरः पुनरिति वृक्षस्य मूलशब्दवाच्य- भूगतवृक्षभागकारणकत्वस्योक्तत्वेन सिद्धविषयत्वादित्यतस्तद्वाक्यतात्पर्यमाह– वृक्ष इति । तत्र हेतुमाह - यत्समूलमिति ॥ रेतस इति मा वोचतेत्यत्र जीवतस्तत्प्रजायत इति कथं हेतुरुच्यत इत्यतस्तदभिप्रायमाह - अन्यस्येति ॥ अन्यस्य सृज्यस्य पुरुषान्तरस्य रेतसि चेत्यर्थः । पुरुषान्तरसद्भावोऽपि स्यादित्यत आह- प्रलये त्विति ॥ अनेन असा प्रेत्य इत्यस्य तात्पर्यमुक्तं भवति ।

------------------------------------------------------------------------

तत्पृष्टं सर्वं वक्तुमशक्यत्वात् पुरुषस्य पुनरुत्पत्तौ ..

## **भाष्यं**

तत्पृष्टं सर्वं वक्तुमशक्यत्वात् पुरुषस्य पुनरुत्पत्तौ कारणं भगवन्तं जानन्तोऽपि तूष्णीमृषयो बभूवुः । पुरुषनामकत्वान्नित्यस्य जीवस्य यावन्मुक्तिः पुनरुत्पत्त्या भवितव्यं न शरीरेण सह नाशः । तस्य च स्वोत्पत्ता- वस्वातन्त्र्यादन्येनोत्पादकेन भाव्यम् । कोऽसाविति प्रश्नाशयः ।

तेषु तूष्णीम्भूतेषु स्वयमेव परिहरति विज्ञानमानन्दं ब्रह्मेति । तस्याप्यन्य उत्पादक इत्याशङ्का मा भूदिति जात एव न जायत इत्याह। पुरुषान्तरापेक्षया पुनः शब्दो नतु क्रियाभ्यासापेक्षया ।

एक एव हरिर्बन्धुः पुनरन्यो न विद्यते । इतिवत् ॥ रातिरिष्टः । तिष्ठमानस्य तद्विदः परायणम् ।

### **भावबोधटिप्पणी**

एवं याज्ञवल्क्यप्रश्ने ते ह ब्राह्मणा न दधूषुरित्युक्तत्वाज् जात एव न जायते इत्यादिना याज्ञवल्क्येन स्वयमेव परिहाराच्च ब्राह्मणास्तूष्णीं बभूवुरिति प्रतीयते तदयुक्तम् । ऋषीणां पुरुषाद्युत्पादकतया भगवज्ज्ञानित्वेन कस्मान्मूलात् प्ररोहतीति प्रश्नस्य भगवत इत्युत्तरमदत्वा तूष्णीम्भावे निमित्ताभावादित्यत आह- तत्पृष्टमिति । ननु किं तत्पृष्टं यत्सर्वं वक्तुमशक्ता ऋषय इत्यतः प्रश्नाभिप्रायमाह— पुरुषस्येति ॥ देहव्यतिरिक्तजीवाभावाद्भावे वा शरीरेण सहैव तस्य नाशेन पूर्वोत्तरशरीरेष्वनुवर्तमानस्यैकस्याभावात् तस्य पुनरुत्पत्तिरेव नास्तीति कथं तदुत्पादक प्रश्न इत्यतो न जीवस्य शरीरेण सह विनाशः । किन्तु स नित्य एव पुरुकाले सन्निति यौगिक पुरुषनामवत्त्वात् । नित्यस्य तस्याऽशरीरत्वे संसारायोगाद् यावन्मुक्तिशरीरयोगलक्षणपुनरुत्पत्तिरावश्यकीत्यर्थः । नन्वस्त्वेवं जीवस्य पुनरुत्पत्तिस् तथाऽपि तदुत्पादकप्रश्नोऽनुपपन्नः स्वस्यैवोत्पादकत्वसम्भवेन सिद्धविषयत्वादित्यत उक्तम्- तस्य चेति ॥ असौ उत्पादकः । कः किंलक्षण इत्यर्थस् तथाच पुरुषस्य पुनरुत्पादकं भगवन्तं जानन्तोऽपि वक्ष्यमाणं वक्तुमशक्ता ऋषय इति भावः । याज्ञवल्क्यपृष्टं न विज्ञातं ब्राह्मणैः । अतो ब्रह्मिष्ठत्वाद्धृता गावः याज्ञवल्क्येन जिता ब्राह्मणाः । समाप्ता आख्यायिका । यद् याज्ञवल्क्येन पृष्टं तच्छ्रुतिरस्मभ्यम् उपदिशति विज्ञानमितीति परव्याख्यानमप्रामाणिकं स्वयमेव तदोवाच याज्ञवल्क्य इति प्रमाणविरुद्धं चेति भावेन तद्वाक्यमवतारयति - तेष्विति । एतेन विज्ञानमानन्दमित्येतदेव याज्ञवल्क्यं प्रति पृष्टम् ऋषीणां वाक्यमिति प्रतीतिरपि परास्ता जात एव न जायत इति वाक्यं याज्ञवल्क्यकृतप्रश्नान्तर्गतमिति परो व्याख्याति । तथाहि - यस्तु मृतः स पुनर्न जायते जातत्वादेव जनिष्यमाणस्य हि कारणचिन्ता न जातस्य अतोऽत्र प्रश्न एवानुपपन्न इति चेन्नेति पृथग् वाक्यम् । यन्मतं जात एवेति तन्न किन्तर्हि मृतः पुनरपि जायत एव । अन्यथा कृतनाशाकृताभ्यागमः स्यात् । अतो वः पृच्छामि । एनं मृतं को नु पश्चात्पुनर्जनयेदिति तदसत्। जात एवेति चेन जायत एवेति योजनायामध्याहारवाक्यभेदप्रसङ्गात् । यस्तु मृतः स पुनर्न जायत इति शङ्कितुर्जीवानित्यत्वं ह्यभिप्रेतम् । तच्चास्मत्पक्षे तथैव पुरुष मृषेति जीवस्य पुरुकाले सन्नितियौगिकपुरुषनामकत्वोक्त्या परिहृतमेव । यथोक्तं पुरस्तात् । स्वभाववादमालम्ब्येयमाशङ्केत्यनुपपन्नमेव। तददर्शनात् । अत एवाऽचार्यस्तस्य स्वोत्पत्तावस्वातन्त्र्यादिति स्वयमेव स्वभाववादमपाकृतवान् । त्वत्पक्षे विज्ञानानन्दस्यापि ब्रह्मण उत्पादकशङ्काया अपरिहाराच्च 'नैवास्य जनकः कश्चिन्नित्यजातो ह्यसौ हरिः' इति प्रमाणे एतद्वाक्यस्य याज्ञवल्क्य- परिहारवाक्यान्तर्गतत्वावगतेस्तद्विरोधाचेति भावेन तदवतारयति - तस्यापीति ॥ नन्वेवं व्याख्याने को न्वेनं जनयेत् पुनरिति पुनःशब्दोऽयुक्तः स्यात् । क्रियाभ्यासापेक्षया प्रयुक्तेन पुनः शब्देनैकवारं जननप्रतीतेः । परमात्मनश्च सकृदपि जननानङ्गीकारादित्यत आह- पुरुषान्तरेति । अनेन पुनः क इति पुनःशब्दान्वयः सूचितो भवति । ननु क्रियाभ्यासे पुनः शब्दप्रयोगो दृष्टः पुनरागत इत्यादौ न पुरुषान्तरापेक्षयेत्यर्थे । अतस्तत्रापि प्रयोगमाह - एक एवेति ॥ रातिरिति प्रथमा षष्ठ्यर्थे । रातेर्धनस्य दातुः परायणमिति परव्याख्यानमसत् । स प्रियः सर्वदातृणामिति प्रमाणविरोधादिति भावेन रातिशब्दार्थमाह- रातिरिति ॥ व्यवहितत्वेनान्वयं दर्शयति- तिष्ठमानस्येति ॥

