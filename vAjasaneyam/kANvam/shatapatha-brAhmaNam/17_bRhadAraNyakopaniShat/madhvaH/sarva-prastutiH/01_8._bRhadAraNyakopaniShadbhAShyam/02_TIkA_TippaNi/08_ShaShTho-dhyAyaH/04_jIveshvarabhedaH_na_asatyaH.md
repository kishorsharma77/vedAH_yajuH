+++
title = "०४ जीवेश्वरभेदः न असत्यः"

+++


## 'सत्यः सो अस्य महिमा गृणे शवः'

**\[जीवेश्वरभेदः न असत्यः \]**

## भाष्यम्

'सत्यः सो अस्य महिमा गृणे शवः' । ' त एते सत्याः कामाः ' इत्यादिश्रुतिभिर्भगवद्गुणानां सत्यत्वमेव ज्ञायते ।

'सत्यमेनमनु विश्वे मदन्ति रातिं देवस्य गृणतो मघोनः' इति सर्वजीवानां भगवदनुजीवनं च सत्यमित्येवोच्यते । तदा कथं जीवभेदस्यासत्यता ? नच सर्वविध्यर्थं क्रियासिद्धस्य कुत्रचिद् बाधो दृष्टः ।

### **भावबोधटिप्पणी**

किञ्च न केवलं प्रमाणाभावाच्छ्रुत्यादेर्नापारमार्थिकभेदपरत्वं किन्तु जीवेश्वरौ भिन्नौ विरुद्धधर्माधिकरणत्वाद्घटपटवदिति अनुमानबिरुद्धत्वाच्च । नचासिद्धिः श्रुत्यादिषु भगवतः स्वातन्त्र्यादेर् जीवस्य तदनुजीवनादेश्च श्रवणात् । नन्वस्त्वेवं जीवेश्वरभेदसाधनं, नैतदस्माकं विरोधि । अस्माभिरपि असत्यस्य जीवेश्वरभेदस्या- प्युपगमात् । नच विरुद्धधर्माधिकरणत्वानुपपत्तिः । तस्याप्यसत्यत्वाभ्युपगमादित्यत आह- सत्य इति ॥ स पूर्वोक्तो ऽस्य महिमा सत्यः विप्रप्रधानकेषु यज्ञेषु शवः सुखमुद्दिश्य तं गृणे इत्यर्थः । गृणतो मघोनो देवस्य रातिमिष्टम् एनं परमात्मानं विश्वे जीवा अनुमदन्ति अनुजीवन्तीत्येतत्सत्यमित्यर्थः । अस्त्वेवं विरुद्धधर्माधिकरणत्वस्य सत्यत्वं किं तत इत्यत आह- तदेति ॥ किश्च न जीवेश्वरभेदोऽसत्यो ऽस्तीति विधिप्रत्ययसिद्धत्वात् संसारमोचनाद्यर्थ- क्रियासमर्थत्वाच्च । नच प्रत्ययसिद्धत्वमेव हेतुरस्त्विति वाच्यम् । शुक्तिकामेवायं रजतत्वेन जानातीत्यनुवादरूपप्रतीतिविषयशुक्तिरूप्यादौ व्यभिचारापत्तेः । नचैवमपि व्यभिचारः। सर्वविधिप्रत्ययसिद्धस्य हेतुत्वान् न च सर्वेषामेकस्मिन्नर्थे भ्रान्तिरस्ति नचासिद्धः श्रुत्यादिना सार्वज्ञ्यादिगुणं परमात्मानं प्रत्यक्षेण तद्विरुद्धमात्मानं च पश्यतस् तद्भिन्नोऽहमिति प्रतीतेः सर्वानुभवसिद्धत्वाद् यथोक्तम्–अज्ञता चाल्पशक्तित्वमित्यादि । नन्वस्तु सर्वविधिप्रत्ययसिद्धत्वमर्थं- क्रियासमर्थत्वं वा मास्त्वसत्यत्वाभाव इत्यत आह- नचेति । सर्वविधि- सिद्धस्यार्थक्रियाकारित्वेन सिद्धस्येत्यर्थः । स्यादेवं यदि सर्वविधिप्रत्ययसिद्धस्यार्थ- क्रियासमर्थस्यापि कुत्रचिद्वाधः स्यात् । नचासौ दृष्टः । तेनासत्यत्वाभावे सर्वविधिप्रत्ययसिद्धत्वादिकमेव प्रयोजकमिति भावः । ननु भयकम्पाद्यर्थ- क्रियाकारिणः रज्जुसर्पादिः स्वप्नार्थस्य च बाधो दृष्ट एवेति चेन्न । रज्जुसर्पादिज्ञानस्यैव भयकम्पनादिजनकत्वात् । तस्य चाबाध्यत्वात् । स्वप्नार्थस्य सृष्ट्युक्त्या तत्सत्यत्वस्योक्तत्वादिति ।

------------------------------------------------------------------------

नहास्य कर्म क्षीयतेऽस्माद्ध्येवात्मनो यद् यत् कामयते तत् तत् सृजते

## **भाष्यम्**

'नहास्य कर्म क्षीयतेऽस्माद्ध्येवात्मनो यद् यत् कामयते तत् तत् सृजते ' इति मुक्त्यनन्तरमपि तदधीनत्वप्रतीतेश्च ।न भेदस्यासत्यता । नहि संसारावस्थायामक्षीणकर्मता भवति । नच मुख्यार्थं परित्यज्यामुख्यो युक्तः । अतः सत्य एव भेदः । स भगवान् यथाधिकारी यथा कारयति यथाचारी यथा चारयति तथा भवति । स भगवान् यथाकामो भवति तथाकामो जीवो भवति । इत्थं कामोऽस्य भूयादिति भगवदिच्छावशादस्य कामो भवतीत्यर्थः । क्रतुरितीत्थं करिष्याम्येवेति निश्चयरूपः कामः । स भगवदिच्छया हि भवति । 'कामेन मे काम आगात्' इति च श्रुतिः ।

### **भावबोधटिप्पणी**

इतोऽपि न जीवेश्वरभेदस्यासत्यत्वमित्याह- न हास्येति । नन्वत्र मुक्तिवाचकपदाभावात्संसार एवात्माधीनत्वं जीवस्योच्यत इति किन्न स्यादित्यत आह- नहीति ॥ नन्वक्षीणकर्मत्वं नामाक्षीणकर्मफलत्वमेव । तच्च संसारावस्थायामप्यस्त्येव सर्वात्मना कर्मफलस्याक्षीणत्वाभावेऽपि बहुकालानु- वृत्तत्वाभिप्रायेण तदुत्क्त्युपपत्तेरित्यत आह- नचेति । असति बाधक इति शेषः । एवमुपपादितं जीवेशभेदासत्यत्वाभावमुपसंहरति - अत इति ॥ ननु स भगवान्यथाकरी यथाचारी यादृशं कर्म यादृशमाचारं च करोति तथा भवतीत्यर्थप्रतीतेः स यथा करोति पुरुषमिति कथं व्याख्यानमित्यत आह- स इति ॥ जीवमिति शेषः । तथा भवति जीव इति शेषः । नच कर्माचारयोर्भेदाभावः । आचार इति सम्प्रोक्तः कर्माङ्गत्वेन शुद्धिद इत्युक्तेः । स यथाकामो भवति तत्क्रतुर्भवतीति वाक्यं यथाकामस्तथा भवेदिति प्रमाणेन व्याख्यातमप्यस्फुटीभूतत्वाज्जीवो यथाकामो भवतीति प्रतीतिनिरासाय व्याचष्टे— स भगवानिति ॥ तत्क्रतुरित्यस्यार्थस्तथाकाम इति । ननु भगवतो जगत्सृष्ट्यादिकामत्वे जीवस्य तत्कामाभावात्कथमेतदित्यतस् तत्कामादस्य कामः स्यादिति प्रमाणोक्तं तात्पर्यं विवृणोति - इत्थमिति ॥क्रतुशब्दस्य ज्ञानवाचकत्वात्तत्क्रतुरित्यस्य तथाकाम इति कथं व्याख्यानमित्यत आह- क्रतुरिति । अथवा कामानुसारिणी निष्ठेति क्रतुशब्दो निष्ठापरतया व्याख्यातः । तत्र निष्ठाक्रतुशब्दयोरेकार्थत्वसिद्ध्यर्थं क्रतुशब्दार्थमाह- इत्थमिति ॥ अस्त्वेवं क्रतुर् निश्चयरूपः कामः, स भगवदिच्छया भवतीत्यत्र किं मानमित्यत आह- स इति । हीति दैववशेन अस्येत्थमिच्छा जातेति लोकप्रसिद्धिं प्रमाणयति । श्रुतिं चाह - कामेनेति । यद्वा हिशब्दसूचितां श्रुतिमाह— कामेनेति । मृत्योः कामेन मे काम आगादित्यर्थः ॥ ५ ॥

