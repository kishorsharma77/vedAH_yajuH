+++
title = "०५ दिग्देवताः, तेषाम् आश्रयदातारश्च"

+++


## शाकल्येति होवाच

**\[ दिग्देवताः, तेषाम् आश्रयदातारश्च \]**

# **उपनिषत्**

शाकल्येति होवाच । याज्ञवल्क्यस्त्वां स्विदिमे ब्राह्मणा अंगारावक्रयणमकृता३ इति ॥ १८ ॥

याज्ञवल्क्येति होवाच । शाकल्यो यदिदं कुरुपाञ्चालानां ब्राह्मणानत्यवादीः किं ब्रह्म विद्वानिति दिशो वेद सदेवाः सप्रतिष्ठा इति यद्दिशो वेत्थ सदेवा सप्रतिष्ठाः ॥ १९ ॥

## **भाष्यं**

दिशो वेद सदेवाः सप्रतिष्ठा इति याज्ञवल्क्यवचनं सर्वप्रतिष्ठात्वेन ब्रह्मणोऽपि ज्ञानं भवतीति किं ब्रह्म विद्वानित्यस्य चोत्तरम् ।

### **भावबोधटिप्पणी**

शाकल्यो याज्ञवल्क्येति सम्बोद्ध्योवाच । कुरुपाञ्चालानां ब्राह्मणानत्यवादीरिति यद् इदं भवान् ब्रह्म विद्वानिति सदेवाः सप्रतिष्ठा दिशो वेदेति किमिति प्रतीत्या दिशो वेद स देवा इति वाक्यमपि शाकल्पवचनमिति प्रतीयते तामपाकरोति- दिश इति ॥ अन्यथा किं ब्रह्म विद्वानित्यस्योत्तराभावप्रसङ्ग इति भावः । ननु दिशो वेदेत्यस्य याज्ञवल्क्यवचनत्वेऽपि किं ब्रह्म विद्वानित्यस्य कथमुत्तरं जातम् । एतस्य तदुत्तरत्वाप्रतीतेरित्यत आह- सर्वेति । दिशो वेदेत्युच्यमानं ज्ञानं सप्रतिष्ठाः परब्रह्मपर्यन्तमाश्रयपरासाहित्येन दिशो वेदेत्युक्त्याऽऽदित्याद्युदानान्तसर्वाश्रयत्वेन ब्रह्मणोऽपि ज्ञानं भवतीति किं ब्रह्म विद्वानित्यस्यापि इदमुत्तरं भवतीत्यर्थः । ननु किं ब्रह्म विद्वानिति प्रश्ने ब्रह्म वेदेत्येव वक्तव्ये सप्रतिष्ठाः सदेवा दिशो वेदेति किमर्थमुच्यत इति चेन्न । न केवलमहं ब्रह्ममात्रं वेद किन्तु तदाश्रिता दिशो देवांश्च वेदेति स्वस्य ज्ञानाधिक्यज्ञापनाय तथोक्तत्वात् । तदिदमुक्तं सर्वप्रतिष्ठात्वेनेति ।

------------------------------------------------------------------------

किं देवतोऽस्यां प्राच्यां दिश्यसीति आदित्यदेवत ..

# **उपनिषत्**

किं देवतोऽस्यां प्राच्यां दिश्यसीति आदित्यदेवत इति स आदित्यः कस्मिन् प्रतिष्ठित इति चक्षुषीति कस्मिन्नु चक्षुः प्रतिष्ठितमिति रूपेष्विति चक्षुषा हि रूपाणि पश्यति कस्मिन्नु रूपाणि प्रतिष्ठितानीति हृदय इति होवाच हृदयेन हि रूपाणि जानाति हृदये ह्येव रूपाणि प्रतिष्ठितानि भवन्तीत्येवमेवैतद्याज्ञवल्क्य ॥ २० ॥

## **भाष्यं**

यदि दिशो वेत्थ तर्हि किं देवतोऽस्याम् ।

आदित्यस्याऽश्रयश्चक्षुर्नामा स्वायम्भुवो मनुः ।

चक्षुस्थो दृष्टिशक्तीशो रूपात्मेन्द्रस्तदाश्रयः ॥

बुद्धितत्त्वात्मिकोमा च शक्रस्यापि समाश्रयः ।

### **भावबोधटिप्पणी**

यद्दिशो वेत्थ सदेवाः सप्रतिष्ठा इत्यत्र खण्डस्य समाप्तत्वादन्वयाप्रतीतेर् उत्तरखण्डस्थवाक्येनान्वयं दर्शयन् किञ्चिद् व्याचष्टे - यदीति ॥ आदित्यश्चक्षुषि चक्षुःरूपेषु रूपाणि हृदये प्रतिष्ठितानीत्युक्तम् । तत्राऽदित्यादीनां जडचक्षुराद्या- श्रितत्वमुच्यत इति प्रतीतिनिरासाय चक्षुरादिशब्दार्थकथनपूर्वकं तद् व्याचष्टे– आदित्यस्येत्यादिना ॥ मनोश्चक्षुः शब्दप्रवृत्तौ निमित्तमाह- चक्षुःस्थ इति ॥दृष्टिशक्तीशः दृष्टिशक्तिनियामकः । शक्रस्यापि अन्याश्रयस्यापीत्यर्थः । एवं तस्या अपीत्याद्यपि व्याख्येयम् ॥ २० ॥

