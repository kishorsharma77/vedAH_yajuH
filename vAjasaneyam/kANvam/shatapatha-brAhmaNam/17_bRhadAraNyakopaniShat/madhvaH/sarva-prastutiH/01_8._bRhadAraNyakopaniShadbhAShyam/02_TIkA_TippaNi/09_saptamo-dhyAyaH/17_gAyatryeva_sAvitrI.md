+++
title = "१७ गायत्र्येव सावित्री"

+++


## सैषा गायत्र्येतस्मिंस्तुरीये दर्शते पदे परोरजसि प्रतिष्ठिता

**\[ गायत्र्येव सावित्री \]**

# **उपनिषत्**

सैषा गायत्र्येतस्मिंस्तुरीये दर्शते पदे परोरजसि प्रतिष्ठिता तद्धैतत्सत्ये प्रतिष्ठितं चक्षुर्वै सत्यं चक्षुर्हि वै सत्यं तस्माद्यदिदानीं द्वौ विवदमानावेयातामहमदर्शमहमश्रौषमिति य एवं ब्रूयादहमदर्श मिति तस्मा एव श्रद्दध्याम तद्वै तत्सत्यं बले प्रतिष्ठितं प्राणो वै बलं तत्प्राणे प्रतिष्ठितं तस्मादाहुर्बलं सत्यादो जीय इत्येवमेषा गायत्र्यध्यात्मं प्रतिष्ठिता सा हैषा गयांस्तत्रे प्राणा वै गयास्तत्प्राणांस्तत्रे तद्यद्गयांस्तत्रे तस्माद् गायत्रीनाम स यामेवामूं सावित्रीमन्वाहैषैव सा स यस्मा अन्वाह तस्य प्राणांस्त्रायते ॥ ५ ॥

## **भाष्यम्**

अभिमानिनी तु गायत्र्या मुख्या श्रीः परिकीर्तिता ।

ब्रह्माण्यमुख्याऽतो ज्ञेया सा तु ब्रह्माणमाश्रिता ।

ब्रह्मा तु मुख्यगायत्रीं सा परोरज आश्रयेत् ॥ इति च ॥

तद्वा एतज्जगत्सत्ये प्रतिष्ठितम् । भूमिरन्तरिक्षं द्यौरित्यादिना प्रस्तुतत्त्वात् ।

तद्वा एतज्जगत्सर्वं चक्षुः सूर्याभिमानिनी ।

विराणनामविशेषाख्ये सर्वदा सम्पतिष्ठितम् ॥

शेषः प्रतिष्ठितो वायौ स ह्यसद्बलवत्तरः ।

स सत्य इति सम्प्रोक्तः सन्नस्मिन्याति यद्धरिः ॥

वायुः समाश्रितो देवीं मुख्यां गायत्रिनामिकाम् ।

सा चात्मनामधिपतिमेवं परममाश्रिता ।

### **भावबोधटिप्पणी**

सैषा गायत्र्यैतस्मिंस्तुरीये दर्शते पदे परोरजसि प्रतिष्ठितेति वाक्यस्थगायत्री- शब्दाभिधेयमाह- अभिमानिनी त्विति ॥ तर्ह्यनयोः कथं परोरजसि प्रतिष्ठितत्व- मित्यतो ब्रह्माण्याः परम्परया श्रियस्तु साक्षादेवेति भावेनाह - सात्विति ॥ मुख्यगायत्रीं मुख्यगायत्र्यभिमानिनीं तद्वै तत्सत्ये प्रतिष्ठितमित्यस्य तद्वै तत्तुरीयं पदं सत्ये प्रतिष्ठितमिति व्याख्यानमसत् । तुरीयपदस्यानन्याश्रितत्वेन सत्याश्रि- तत्वायोगात् । तद्वै तदिति तत्परामर्शायोगादिति भावेनाह - तद्वा एतदिति ॥ जगतो प्रकृतत्वात्कथं तदेतच्छब्देन तस्य परामर्श इत्यत आह - भूमिरिति ॥ प्रमाणविरुद्धं च परव्याख्यानमिति भावेन तत्र प्रमाणमाह - तद्वा इति । चक्षुर्वै सत्यमित्यत्र न तावच्चक्षुःशब्देन जडमुच्यते । नापि तदभिमानी सूर्यः । उभयोरपि भूमिरन्तरिक्षमित्यादिना प्रस्तुतजगदाश्रयत्वाभावादिति भावेनाह- चक्षुः- सूयाभिमानिनीति । चक्षुः शब्दाभिधेयसूर्याभिमानिनीत्यर्थः । अभिमन्यमान- वाचकस्याभिमानिनि मुख्यत्वात्सूर्याभिमानी शेषश् चक्षुः शब्दवाच्य इति भावः । विराण्नामनीति प्रमाणान्तरसङ्ग्रहाय तद्वै तत्सत्यं बले प्रतिष्ठितं प्राणो वै बलमिति वाक्यं व्याचष्टे– शेष इति ॥ तस्मादाहुर्बलं सत्यादोजीय इति हेतुवाक्यं व्याचष्टे- स हीति ॥ बलवत्तर इत्युक्त्या बलशब्दोऽपि प्राणे व्याख्यातः । सत्यशब्दं शेषे निर्वक्ति– स सत्य इति ॥ सन् निर्दुष्टो हरिरस्मिन् याति वर्तत इति शेषः । सत्य इति सम्प्रोक्त इत्यर्थः । बलं सत्यादोजीय इत्यनन्तरं तद्वै तद्वलं गायत्र्यां प्रतिष्ठितमिति ग्राह्यम् । अन्यथा इत्येवमेषा गायत्रीत्यनुवादानुपपत्तेरिति भावेनाह— वायुरिति ॥ इत्येवमेषा गायत्र्यध्यात्मं प्रतिष्ठितेति वाक्यं व्याचष्टे - सा चेति ॥ अनेन उशब्दश्चशब्दार्थ इत्युक्तं भवति । यथा जगत्सत्ये प्रतिष्ठितं सत्यं बले बलं गायत्र्यामेवमित्यर्थः । अध्यात्मशब्दार्थ आत्मनामधिपतिमिति ।

------------------------------------------------------------------------

प्राणानां रक्षणादेव गायत्री सा प्रकीर्तिता

## **भाष्यम्**

प्राणानां रक्षणादेव गायत्री सा प्रकीर्तिता ॥

सावित्रीति च यामाह स विष्णुः परतोरजाः ।

एषैव सा हि गायत्री सविता हि जनार्दनः ।

तस्माद्धि सूयते सर्वं सावित्री च तदाश्रिता ।

आदित्यस्तत्प्रतीकत्वात्सवितेति प्रकीर्तितः ।

प्रतिमायां च तच्छब्दः प्रयोज्यो ह्युपचारतः ।

यस्मा आह स विष्णुस्तां गायत्री जगदीश्वरः ।

ब्रह्मणे तस्य सा प्राणान् सर्वदा पाति पुत्रवत् ।

ब्रह्मा हि पुत्रस्तस्यास्तु तत्पुत्रा इतरेऽखिलाः ।

### **भावबोधटिप्पणी**

चतुर्मुखादिव्यावृत्त्यर्थं परममिति सा हैषा गयांस्तत्रे प्राणा वै गया इत्यादिना गायत्रीशब्दो निरुच्यते तद्वयाचष्टे - प्राणानामिति ॥ सा देवी स यामेवामूं सावित्रीमन्वाहेति वाक्यं स आचार्यः माणवकं प्रति अमुं सावित्रीमाति प्रतीतिनिरासाय व्याचष्टे – सावित्रीति चेति ॥ यां गायत्रीनामिकां देवीं स इत्यनुवादेन विष्णुरिति व्याख्यानं तस्य प्रकृतत्वप्रदर्शनायोक्तम् ॥ परतो रजा इति ॥ आचार्यस्त्वप्रकृत इति भावः । ननु गायत्रीसावित्र्योर् भिन्नत्वात्कथं गायत्रीमेष सावित्रीमाहेत्यत उक्तम् ॥ श्रुतावेषैव सेति । तद्व्याचष्टे - एषैवेति । हीति प्रसिद्धिमाह । ननु गायत्रीनामिका श्रीः कथं सावित्रीत्युच्यते । तस्याः सवितृशब्दवाच्यसूर्यसम्बन्धित्वायोगादित्यतः सावित्रीशब्दार्थं वक्तुं तावत्सवितृशब्दार्थमाह- सविता हीति । तत्र निमित्तमाह- तस्मादिति ॥ इदानीं सावित्रीशब्दार्थमाह-- सावित्री चेति ॥ यदि सविता जनार्दनस्तर्हि सवितृमण्डलमध्यवर्तीत्यादावादित्येऽपि सवितृशब्दप्रयोगः कथमित्यत आह- आदित्य इति ॥ आदित्यस्य सवितृनामक भगवत्प्रतिमात्वेऽपि सवितृनामकत्वं कुत इत्यत आह- प्रतिमायामिति । यथाकथञ्चिदादित्येऽपि सवितृशब्दप्रयोगात् प्रकृते स एव वाच्यः किन्न स्यादित्याशङ्का उपचारत इत्यनेन परास्ता । मुख्ये सत्यमुख्यग्रहणायोगादिति भावः । स यस्मा अन्वाह तस्य प्राणांस्त्रायते इति वाक्यं व्याचष्टे– यस्मा इति ॥ यस्मै ब्रह्मण इत्यन्वयः । अपुत्रस्यैव ब्रह्मणः प्राणान्पुत्रवत्पातीति निरासायाह - ब्रह्मा हीति ॥ ७.१९.५ ॥

