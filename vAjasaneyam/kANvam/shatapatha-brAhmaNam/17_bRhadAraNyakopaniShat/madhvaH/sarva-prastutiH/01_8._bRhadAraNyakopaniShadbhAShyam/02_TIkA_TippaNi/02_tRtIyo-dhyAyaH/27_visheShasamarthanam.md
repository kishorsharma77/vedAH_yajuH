+++
title = "२७ विशेषसमर्थनम्"

+++


## विष्णोरेव स्वरूपाणां तद्गुणानां तथैव च

**\[विशेषसमर्थनम् \]**

## **भाष्यं**

विष्णोरेव स्वरूपाणां तद्गुणानां तथैव च ॥

तस्यैव शिरआदीनां नैव भेदोऽस्ति कश्चन ।

अभेदेऽपि विशेषेण व्यवहारः पृथग्भवेत् ॥

विष्णोर्जडेन जीवैश्च भेद एव श्रिया तथा ।

विष्णोः क्रियाश्च याः काश्चिदभेदस्तैरपि ध्रुवः ॥

### **भावबोधटिप्पणी**

विशेषादित्युक्तमेव व्यवहारान्यथानुपपत्तिरूपप्रमाणं दर्शयति- विष्णोरेवेति ॥ विष्णोरिति पञ्चम्यन्तं षष्ठ्यन्तं च । स्वरूपाणां मत्स्यादीनाम् । त्रयाणामेव शब्दानां स्वरूपाणामेव तद्गुणानामेव शिरआदीनामेवेति सम्बन्धः । तथाशब्द- स्समुच्चये । चशब्दः परस्परं चेत्यनुक्तसमुच्चये । कश्चन अभेदसहितस्तदसहितो वा । किं तत इत्यत आह- अभेदेऽपीति । पृथग् व्यवहारः भेदव्यवहारः। विष्ण्वंशानां तद्गुणानां तदवयवानां च विष्णुना परस्परं च नास्ति भेदः । ‘नेह नानाऽस्ति किञ्चन' इति श्रुतेः । अस्ति च भेदकार्यभूतो व्यवहारः। ‘अवतारा महाविष्णोः’, 'आनन्दं ब्रह्मणो विद्वान्' 'तस्य प्रियमेव शिरः ' इत्यादिः । अतस्तदुभयान्यथानुपपत्त्या भेदप्रतिनिधिरूपो विशेषः स्वीकार्य इति भावः । स्वरूपाणामेवेत्याद्येवकारव्यावर्त्यं दर्शयति- विष्णोरिति ॥ यद्वा, यदि विष्णोस्तत्स्वरूपादिभिरभेदमङ्गीकृत्य भेदव्यवहारो विशेषबला- दुपपादनीयस्तर्हि विष्णोर्जडजीवादिभिरप्यभेदमङ्गीकृत्य तत्रापि भेदव्यवहारो विशेषबलादेव कुतो नोपपादनीय इत्यत आह- विष्णोरिति ॥ श्रियो दुःखस्पृष्टत्वलक्षणजीवत्वाभावात्पृथग्ग्रहणम् । नह्यस्माभिर् अकस्माद् विशेषोऽ- ङ्गीक्रियते । किन्तु भेदाभावेऽनुपचरितभेदव्यवहारे च प्रमिते सति । नच विष्णोर्जडजीवादिभिर्भेदाभावः प्रमितः । तत्वमसीत्यादिवाक्यानां सम्यग् व्याख्यातत्वात् । प्रत्युत प्रागुदाहृतप्रमाणैर्भेद एव प्रमितः । तथाच साक्षाद्भेदेनैव भेदव्यवहारोपपत्तौ भेदहीनेऽनुपचरितभेदव्यवहारनियामको विशेषो नाङ्गीकार्य इति भावः । व्यवहारान्तरान्यथानुपपत्तिमपि विशेषे प्रमाणमाह - विष्णोः क्रिया इति ॥ तैस्ताभिः । अभेदेऽपि विशेषेणेत्येतदत्रापि सम्बद्ध्यते ॥

------------------------------------------------------------------------

कादाचित्कत्वमप्यासां विशेषेणैव युज्यते

## **भाष्यं**

कादाचित्कत्वमप्यासां विशेषेणैव युज्यते ।

एवं विमुक्तजीवानां स्वरूपैः स्वगुणैरपि ॥

स्वक्रियाभिस्तथैवैक्यं नित्यं स्वावयवैरपि ।

भेदाभेदस्तु बद्धानां गुणैः स्वैः कर्मभिस्तथा ॥

अंशांशिनोर्गुणस्यापि गुणिनः कर्मतद्वतोः ।

कार्योपादानयोश्चैव व्यक्तिसामान्ययोरपि ॥

भेदाभेदः समुद्दिष्टो विनाशो यत्र दृश्यते ।

एकस्मिन् विद्यमानेऽपि तयोरेकस्य कस्यचित् ॥

### **भावबोधटिप्पणी**

अस्ति तावद् विष्णोः स्वक्रियादिभिरभेदः । ' स्वाभाविकी ज्ञानबलक्रिया च' इति श्रुतेः । अस्ति च 'विष्णोः क्रिया' इत्यादिभेदव्यवहारः । अतस्तदुभयान्यथानुपपत्त्या विशेषोऽङ्गीकार्य इत्यर्थः । किञ्चानादिनित्यविष्ण्व- भिन्नक्रियाणां ‘स इदं सर्वमसृजत' इत्यादिकादाचित्कव्यवहारोऽस्ति । नह्ययं विशेषाङ्गीकारमन्तरेणोपपद्यते । नच शक्त्यात्मना अनादिनित्यानामपि क्रियाणां व्यक्त्यात्मना कादाचित्कव्यवहारोपपत्तिरिति वाच्यम् । शक्तिव्यक्त्योः परस्परं भेदे शक्तिरेव नित्या क्रिया त्वनित्येति प्राप्त्या तयोरभेदेऽङ्गीकार्ये शक्त्या नित्यत्वव्यवहारो व्यक्त्या कादाचित्कव्यवहार इति भेदकार्यनिर्वाहार्थमपि विशेषस्याङ्गीकार्यत्वादित्यभिप्रेत्याऽह - कादाचित्कत्वमपीति ॥ न केवलं भेदव्यवहारः । किन्तु आसां क्रियाणां कादाचित्कत्वव्यवहारोऽपीत्यर्थः । एतद्व्यवहारविशेषेणापि विशेषमुपपादयितुं विष्णोरेव स्वरूपाणामित्यत्र क्रिया नोक्ता । उक्तन्यायमन्यत्राप्यतिदिशति - एवमिति । ऐक्यं नित्यं नियतमेव अस्ति च पृथग्व्यवहारः । अतस्तत्रापि विशेषोऽङ्गीकार्य इति भावः । विमुक्तेति जीवविशेषणोक्तेः प्रयोजनमाह - भेदाभेद इति ॥ गुणैश्विन्तादिभिः कर्मभिर् धर्माधर्मलक्षणादृष्टैः ॥

भेदाभेदयोः कानि स्थलानीत्याशङ्कायां सङ्कलय्याऽह - अंशांशिनोरिति ॥ उपादानातिरिक्तांशाभावात्किमस्य पृथग्ग्रहणेनेति चेन्न । प्रत्यक्षत एव पटाद्यंशिनां तन्त्वाद्यतिरिक्तहस्तवितस्त्याद्यंशप्रतीतेः । किञ्चाकाशस्य तावदंशाः सन्तीत्यङ्गीकार्यम्। अन्यथाऽऽकाशे विहगशरीरभावाभावयोरवस्थानायोगात् । ननु संयोगः स्वात्यन्ताभावसमानाधिकरण इति निरंशेऽप्याकाशे विहगशरीरसंयोग- तदभावयोरवस्थानं युक्तमिति चेन्न । विरोधात् । अन्यथा सर्वत्र भावाभाव- विरोधाभावप्रसङ्गः । नचैकस्मिन्नेव वृक्षे यथा अग्रावच्छेदेन कपिसंयोगो मूलावच्छेदेन तदभावस्तथाऽत्राप्यवच्छेदकभेदेनाविरोध इति वाच्यम् । अवच्छेदकप्रदेशस्यैवांशत्वात् । नच स उपाधिकृत इति न स्वाभाविक इति वाच्यम् । उपाधेरपि विहगशरीरसमानयोगक्षेमत्वात् । नचाऽकाशस्योपादान- कारणमस्ति । तस्मात्कार्यकारणातिरिक्तांशांशिनावङ्गीकार्यावित्युपपन्नं पृथग् ग्रहणम् । कार्यमुपादेयं पटादि । केचित्परमाणव एव तथा तथा सन्निकृष्टाः पटादिषु बुद्धिविषयाः । नतु पटो नामात्रास्तीति ब्रुवते । अन्ये तु कार्यकारण- योरत्यन्तभेदम् । तदुभयनिरासायैवकारः । नन्वेतत्पूर्वोक्तविरुद्धम् । विष्णुमुक्तानां तत्तदंशगुणक्रियादिभिर् अत्यन्ताभेदस्योक्तत्वादित्यतो भेदाभेदावच्छेदकमाह- विनाश इति । तथाऽपि यत्रांशांश्यादीनां सहैव विनाशस् तत्र भेदाभेदाभावाद् उक्तमनुपपन्नमित्यत उक्तम् - एकस्मिन्निति । तयोरंशांशिप्रमुखयोर्मध्ये ।

एकस्मिन्नंश्यादौ विद्यमानेऽपि एकस्यांशादेर् विनाशो यत्र दृश्यते तत्र भेदाभेद इति सम्बन्धः । देहाद्यंशिनि विद्यमानेऽपि हस्ताद्यंशस्य पटाद्यंशेषु हस्तवितस्त्याद्यात्मकखण्डपटेषु तन्तुषु वा सत्सु अंशिनः पटादेश्व विनाशदर्शनात् कस्यचिदित्युक्तम् । यथा देहाद्यंशिनो हस्ताद्यंशैः । सत्यपि देहादौ हस्ताद्यपगमात् । यथा चूतफलादेर्गुणिनः श्यामरूपादिभिः । सत्यपि तस्मिन् पाकावस्थायां तदपगमात् । यथा वा पटस्य चलनादिभिः । सत्यपि तस्मिंस्तदभावात् । यथा वा पटादेस्तन्त्वादिभिः । प्रागूर्ध्वं सत्स्वपि तन्तु पटस्याभावात् । यथाच ब्राह्मणस्य ब्राह्मणत्वेन । महापातकेन जातेरपायात् ।

