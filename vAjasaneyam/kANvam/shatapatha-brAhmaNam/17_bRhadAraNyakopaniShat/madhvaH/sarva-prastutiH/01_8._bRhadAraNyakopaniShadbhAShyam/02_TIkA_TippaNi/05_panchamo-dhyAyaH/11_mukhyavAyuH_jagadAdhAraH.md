+++
title = "११ मुख्यवायुर् जगदाधारः"

+++


## यः पृथिव्यां तिष्ठन् पृथिव्या अन्तरो यं पृथिवी न वेद

**\[मुख्यवायुर् जगदाधारः \]**

# **उपनिषत्**

यः पृथिव्यां तिष्ठन् पृथिव्या अन्तरो यं पृथिवी न वेद, यस्य पृथिवी शरीरं यः पृथिवीमन्तरो यमयति, एष त आत्माऽन्तर्याम्यमृतः ॥ ३ ॥

यो ऽप्सु तिष्ठन् अद्भ्यो अन्तरो यम् आपो न विदुर् यस्यापः शरीरं योऽपोऽन्तरो यमयति, एष त आत्माऽन्तर्याम्यमृतः ॥ ४ ॥

यो ऽग्नौ तिष्ठन्, अग्नेर् अन्तरो यम् अग्निर् न वेद, यस्य अग्निः शरीरं यो ऽग्निमन्तरो यमयति, एष त आत्माऽन्तर्याम्यमृतः ॥५॥

यो ऽन्तरिक्षे तिष्ठन्, अन्तरिक्षाद् अन्तरो यम् अन्तरिक्षं न वेद, यस्य अन्तरिक्षं शरीरं यो ऽन्तरिक्षमन्तरो यमयति, एष त आत्मान्तर्याम्यमृतः ॥ ६ ॥

यः वायौ तिष्ठन् वायोरन्तरो यं वायुर् न वेद, यस्य वायुः शरीरं यः वायुमन्तरो यमयति, एष त आत्माऽन्तर्याम्यमृतः ॥ ७ ॥

यः दिवि तिष्ठन् दिवो ऽन्तरो यं द्यौर् न वेद, यस्य द्यौः शरीरं यः दिवमन्तरो यमयति, एष त आत्माऽन्तर्याम्यमृतः ॥ ८ ॥

य आदित्ये तिष्ठन् आदित्याद् अन्तरो यम् आदित्यो न वेद, यस्य आदित्यः शरीरं य आदित्यमन्तरो यमयति, एष त आत्माऽन्तर्याम्यमृतः ॥ ९ ॥

यः दिक्षु तिष्ठन् दिग्भ्यो अन्तरो यं दिशो न विदुः, यस्य दिशः शरीरं यः दिशोऽन्तरो यमयति, एष त आत्माऽन्तर्याम्यमृतः ॥ १० ॥

यश् चंद्रतारके तिष्ठंश्चंद्रतारकाद् अन्तरो यं चंद्रतारकं न वेद, यस्य चंद्रतारकं शरीरं यश्चंद्रतारकमन्तरो यमयति, एष त आत्माऽन्तर्याम्यमृतः ॥ ११ ॥

य आकाशे तिष्ठन् आकाशाद् अन्तरो यम् आकाशो न वेद, यस्य आकाशः शरीरं य आकाशमन्तरो यमयति, एष त आत्माऽन्तर्याम्यमृतः ॥ १२ ॥

यस् तमसि तिष्ठंस्तमसोऽन्तरो यं तमो न वेद, यस्य तमः शरीरं यस् तमसोऽन्तरो यमयति, एष त आत्माऽन्तर्याम्यमृतः ॥ १३ ॥

यस् तेजसि तिष्ठंस्तेजसोऽन्तरो यं तेजो न वेद, यस्य तेजः शरीरं यस्तेजोऽन्तरो यमयति, एष त आत्माऽन्तर्याम्यमृत इत्यधिदैवतमथाधिभूतम् ॥ १४ ॥

यः सर्वेषु भूतेषु तिष्ठन् सर्वेभ्यो भूतेभ्यो अन्तरो यं सर्वाणि भूतानि न विदुर् यस्य सर्वाणि भूतानि शरीरं यः सर्वाणि भूतानि अन्तरो यमयति, एष त आत्माऽन्तर्याम्यमृत इत्यधिभूतमथाध्यात्मम् ॥ १५ ॥

यः प्राणे तिष्ठन् प्राणाद् अन्तरो यं प्राणो न वेद, यस्य प्राणः शरीरं यः प्राणमन्तरो यमयति, एष त आत्माऽन्तर्याम्यमृतः ॥ १६ ॥

यः वाचि तिष्ठन् वाचो अन्तरो यं वांग् न वेद, यस्य वाक् शरीरं यः वाचमन्तरो यमयति, एष त आत्माऽन्तर्याम्यमृतः ॥ १७ ॥

यश्चक्षुषि तिष्ठंश्चक्षुषो अन्तरो यं चक्षुर् न वेद, यस्य चक्षुः शरीरं यश् चक्षुरन्तरो यमयति, एष त आत्माऽन्तर्याम्यमृतः ॥ १८ ॥

यः श्रोत्रे तिष्ठन् श्रोत्रादन्तरो यं श्रोत्रं न वेद, यस्य श्रोत्रं शरीरं यः श्रोत्रमन्तरो यमयति, एष त आत्माऽन्तर्याम्यमृतः ॥ १९ ॥

यः मनसि तिष्ठन् मनसो अन्तरो यं मनो न वेद, यस्य मनः शरीरं यः मनोऽन्तरो यमयति, एष त आत्मान्तर्याम्यमृतः ॥ २० ॥

यस्त्वचि तिष्ठंस्त्वचो अन्तरो यं त्वंग् न वेद, यस्य त्वक् शरीरं यस् त्वचमन्तरो यमयति, एष त आत्माऽन्तर्याम्यमृतः ॥ २१ ॥

यः विज्ञाने तिष्ठन् विज्ञानादन्तरो यं विज्ञानं न वेद, यस्य विज्ञानं शरीरं यः विज्ञानमन्तरो यमयति, एष त आत्माऽन्तर्याम्यमृतः॥२२॥

यः रेतसि तिष्ठन् रेतसोऽन्तरो यं रेतो न वेद, यस्य रेतः शरीरं यः रेतोऽन्तरो यमयति, एष त आत्माऽन्तर्याम्यमृतो ऽदृष्टो द्रष्टा अश्रुतः श्रोता अमतो मन्ता अविज्ञातो विज्ञाता नान्योऽतोऽस्ति द्रष्टा नान्योऽतोऽस्ति श्रोता नान्योऽतोऽस्ति मन्ता नान्योऽतोऽस्ति विज्ञातैष त आत्माऽन्तर्याम्यमृतोऽतोऽन्यदार्तम् । ततो होद्दालक आरुणिरुपरराम ॥ २३ ॥

॥ इत्यन्तर्यामिब्राह्मणम् ॥

॥ इति अन्तर्यामिब्राह्मणम् ॥ ७ ॥

## **भाष्यम्**

पृथिव्याद्या देवतास्तु देहवद् यद्वशत्वतः।

शरीरमिति चोच्यन्ते यस्य विष्णोर्महात्मनः ॥

अन्तस्थो देवतानां च न विदुर्यं च देवताः ।

प्रविष्टत्वाद् देवतास्थः सोऽन्तरः स्ववशत्वतः ॥

बाह्यापेक्षां विना यस्तु रमते सोऽन्तरः स्मृतः ।

अतिप्रियत्वाच्च हरेरन्तरत्वमुदाहृतम् ॥

जीवानां स्वप्रियत्वं च विष्णुना नियतं यतः ।

तस्य प्रियत्वं नान्येन देवस्य नियतं कचित् ॥

स्वतन्त्रः सन्नियन्तासावन्तर्यामी ततः स्मृतः ।

देवतानां स्वभावोऽपि स्वरूपमपि सर्वदा ॥

तदधीनं ततो यामी वासुदेवः प्रकीर्तितः ।

स्वभावसत्तादातृत्वं यन्तृत्वमिति कथ्यते ॥ इति ब्रह्मतर्के ॥

### **भावबोधटिप्पणी**

नन्वन्तर्यामित्वं प्रकृतेस्तत्तज्जीवस्यैव वा युक्तं नतु हरेः । पृथिव्यादिशरीरत्वस्योक्त- न्यायेन तत्र सम्भवात् । हरावसम्भवात् । तस्य पृथिव्यादिभिन्नचिच्छरीरत्वोररीकारेण पृथिव्यादिशरीरत्वानङ्गीकारादिति चेन्न । यतोऽत्र पृथिव्यादिशब्दादेव ता वाचका एव । इत्यधिदैवतमिति पृथिव्यादीनामधिदैवत्वोक्तेः । यं पृथिवी न वेदेत्यादौ पृथिव्यादेर्जडत्वे यमित्यस्य वैयर्थ्याच्च । यं विज्ञानं न वेदेत्यस्यानुपपत्तेश्च । अप्रसक्तप्रतिषेधापत्तेश्च । नच पृथिव्यादिशब्दा- भिधेयदेवताशरीरत्वं प्रकृतेः पृथिव्यादिजीवस्य वा युक्तम् । विष्णोस्तु गौणं पृथिव्यादिदेवताशरीरत्वं युज्यत एवेति भावेनाऽह - पृथिव्याद्या इति ॥ यस्य शरीरमिति सम्बन्धः । यच्छब्दस्य सोऽन्तर इत्युत्तरेणान्वयः । न केवलं तद्वशत्वगुणयोगेन पृथिव्यादिदेवतानां विष्णुशरीरत्वं, किन्तु तत्प्रविष्टत्वलक्षणगुणयोगेनापीति भावेनाऽह - अन्तस्थ इति ॥ यो देवाना- मन्तःस्थश्च । नन्वेवं पृथिव्यादिशरीरत्वं गौणमङ्गीकृत्य किं बलादन्तर्यामित्वं हरेरङ्गीकर्तव्यमिति चेद् अन्तर्यामिणः पृथिव्याद्यवेद्यत्वादिविष्णुधर्मव्यपदेशात् । नच पृथिव्यादिदेवताऽविदितत्वादिकं प्रकृतेस्तत्तज्जीवस्य बोपपद्यत इति भावेन यं पृथिवी न वेद यमापो न विदुरित्यादि वाक्यं तावद् व्याचष्टे- न विदुरिति । यः पृथिव्यां तिष्ठन् योऽप्सु तिष्ठन्नित्यादेरर्थमाह- प्रविष्टत्वादिति ॥ यः पृथिवीमन्तरो यमयतीत्याद्यन्तरशब्दं व्याचष्टे - सोऽन्तर इति ॥ अन्तर- शब्देन स्ववशत्वं कथं लब्धमित्यत अन्तरशब्दार्थमाह - बाह्येति ॥
अन्तरेव रमत इत्यन्तरः । अन्तरेवेत्यस्यार्थः बाह्यापेक्षां विनेति । स्वभिन्नापेक्षां विनेत्यर्थः । तस्यैवार्थान्तरमाह - अतिप्रियत्वाच्चेति ॥ अन्तःस्थित्वा रमयतीति अन्तर इति भावः । नन्वतिप्रियत्वं नाम निरुपाधिकं प्रियत्वम् । तच्च स्वात्मन एव नतु विष्णोरित्यत आह- जीवानामिति । एवं पृथिव्याद्यविदितत्वा- दिहेतुबलाद्विष्णुरेवान्तर्यामीत्युक्तम् । इदानीमन्तर्यामिशब्दार्थस्य विष्णावेव सम्भवात् प्रकृत्यादावसम्भवाच्च विष्णुरेवान्तर्यामीति भावेनान्तर्यामिशब्दार्थमाह- स्वतन्त्र इति ॥ ततस् तस्मादिति तच्छब्दश्रवणाद् यद् यस्मादित्यपि ग्राह्यम् । अन्तरेव यामीत्यन्तर्यामी । तत्रान्तरेवेत्यस्य तात्पर्यं स्वतन्त्र इति । यामीत्यस्यार्थो नियन्तेति । ननु यामीत्यस्य कथं नियन्तेति व्याख्यानं तयोरेकार्थत्वाप्रतीतेरित्यतस्तयोरेकार्थत्वसिद्ध्यर्थं तदुभयशब्दार्थावाह - देवताना- मिति ॥ स्वभावो धर्मः । यत इति श्रवणादत इति ग्राह्यम् ।

------------------------------------------------------------------------

अधिभूतं सर्वजीवा अध्यात्मं तच्छरीरगाः

## **भाष्यम्**

अधिभूतं सर्वजीवा अध्यात्मं तच्छरीरगाः।

देवतास्ताः स्वलोकस्था अधिदैवाभिधा मताः ॥

लोकाभिमानिन्यस्ता एवाधिलोका इतीरिताः ।

यज्ञाभिमानिनो देवा अधियज्ञा इति स्मृताः ॥ इति च ॥

भवनाधिकारे स्थितत्वादधिभूतम् ।

पृथुं नारायणं वाति समादायैव पक्षिराट् ।

अतस्स पृथिवीत्युक्तस्त्वन्तरिक्षं हरः स्मृतः ॥

स्वान्तर्गतं यतः सर्वमिच्छया क्षपयेदसौ ।

द्यौर्ना देवी विद्युत् स्यात् साक्षादेव सरस्वती ॥

द्योतनात् सर्ववस्तूनां तमो दुर्गा प्रकीर्तिता ।

यतः सङ्ग्लपयेत् सर्वांस्तेजः श्रीः परिकीर्तिता ॥

आकाशो विघ्न उद्दिष्टः काशते हि पृथूदरः ।

आपो वरुण उद्दिष्टो तदेतत् पालयत्यसौ ॥

आत्मा विज्ञानमिति तु सर्वजीवाभिमानवान् ।

ब्रह्मैवोक्तस्त्विमे सर्वेऽप्यनुक्ता याश्च देवताः ॥

ये च जीवाः परे सर्वे नियता विष्णुनैव हि ।

### **भावबोधटिप्पणी**

इत्यधिदैवतम् इत्यधिभूतम् । इत्यध्यात्ममित्युक्ताधिदैवादिशब्दानामर्थमाह- अधिभूतमिति ॥ सर्वजीवा मनुष्यादयः । तच्छरीरगास्तदिन्द्रियाद्यभि- मानिन्यः । या इन्द्रियाद्यभिमानिन्यस् ता रूपान्तरेण स्वलोकस्थाः । अत्राधिलोकाधियज्ञेति मूलानुक्तं माध्यन्दिनशाखाभिप्रायेण । तत्राथाधिलोकं यः सर्वेषु लोकेषु तिष्ठन् सर्वेभ्यो लोकेंभ्योऽन्तरः । अथाधियज्ञं यः सर्वेषु यज्ञेषु तिष्ठन्नित्येवं रूपेण पाठात् । जीवेष्वधिभूतशब्दं व्युत्पाद्य दर्शयति- भवनाधिकार इति ॥ अधिभूतशब्दं सप्तम्यन्तमङ्गीकृत्योक्तं भवनाधिकार इति । स्थितत्वादिति शेषोक्तिः । भूतं भवनमुत्पत्तिमधिकृत्य वर्तत इत्यधि- भूतम् । तस्मिन् स्थितत्वादित्यर्थः । यद्वा भवनाधिकार इति उत्पत्तिप्रतिपादकग्रन्थविशेषस्य सञ्ज्ञा । तत्र स्थितत्वात् । तत्प्रतिपाद्यत्वादि- त्यर्थः । पृथिव्याद्या देवा इत्युक्तम् । के ते केन निमित्तेन पृथिव्यादिशब्दवाच्या इत्येतत्सर्वं प्रमाणेनाऽह - पृथुमिति ॥ वाति गच्छति । हरौ अन्तरिक्षशब्दं निर्वक्ति - स्वान्तर्गतमिति ॥ क्लृप्तेति शेषः । अन्तरित्यस्यार्थः स्वान्तर्गत- मिति । इ इत्यस्यार्थः- इच्छयेति । क्ष इत्यस्यार्थः - क्षपयेदिति । विद्युद् द्यौर्नाम स्यात् । द्यौर्वाव विद्युदिति श्रुतेः । का सा द्यौरित्यत आह- देवी सरस्वतीति ॥ कुत इत्यत आह- साक्षादिति ॥ साक्षादेव सर्ववस्तूनां द्योतनादिति । सङ्ग्लापयेत् । तमु ग्लपन इति धातोः । हि यस्मात् पृथूदरस् तस्मादासमन्तात्काशत इत्यर्थः । एतत् पश्चिमदिक्स्थितं जगत् । आत्मा विज्ञानमिति त्विति । अत्र माध्यन्दिनशाखाभिप्रायेणाऽत्मेत्युक्तम् । अत्र यो विज्ञाने तिष्ठन्नितिवत् तत्र य आत्मनि तिष्ठन्नात्मनोऽन्तर इत्येवंरूपेण पाठादिति ज्ञेयम् । नन्वेवं व्याख्याने 'शारीरश्वोभयेऽपि हि भेदेनैनमधीयते' (ब्र.सू. १.२.२०) इति सूत्रभाष्यविरोधः स्यात् । तत्रास्य वाक्यस्य विशेषित- जीवपरत्वाङ्गीकारादिति चेन्न । जीवाभिमानिचतुर्मुखादपि तन्नियामकत्वादिना भिन्नस्यान्तर्यामिणः किमु वक्तव्यं तदभिमन्यमानजीवेभ्यो भिन्नत्वमितीत्यभि - प्रायेणान्तर्यामिणो जीवाद् भिन्नत्वेऽस्य वाक्यस्य सूत्रकृतोपात्तत्वात् । तदेतदाह- सर्वजीवाभिमानवानिति । श्रुत्युक्तानामेव भगवन्नियम्यत्वं नत्वन्येषामिति शङ्कापरिहाराय यः पृथिव्यां तिष्ठन्नित्यादिकमुपलक्षणपरमिति भावेनाऽह- इमे सर्व इति ॥ इमे सर्वे श्रुत्युक्ता गरुडाद्याः । या अत्र ब्राह्मणेऽनुक्ता देवतास्ताश्च ये परे मनुष्याद्याः सर्वे जीवा अधिभूतशब्दोक्तास्ते च विष्णुनैव नियता इत्यर्थः ।

