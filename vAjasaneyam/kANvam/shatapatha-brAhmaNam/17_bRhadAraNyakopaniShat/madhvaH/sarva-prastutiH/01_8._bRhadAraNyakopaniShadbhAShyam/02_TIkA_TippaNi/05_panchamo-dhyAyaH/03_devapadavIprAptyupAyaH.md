+++
title = "०३ देवपदवीप्राप्त्युपायः"

+++


## अथ सम्पदः याज्ञवल्क्येति होवाच

**\[देवपदवीप्राप्त्युपायः \]**

# **उपनिषत्**

अथ सम्पदः याज्ञवल्क्येति होवाच । कतिभिरयमद्यर्ग्भिर्होता अस्मिन् यज्ञे करिष्यतीति तिसृभिरिति कतमास्तास्तिस्र इति पुरोनुवाक्या च याज्या च शस्यैव तृतीया किं ताभिर्यजतीति यत्किञ्चेदं प्राणभृदिति ॥ ७ ॥

## **भाष्यं**

याज्याशस्यापुरोवाक्यसंस्थितं यो हरिं स्मरेत् ॥

सर्वप्राणभृतामीशः स भवेन्नात्र संशयः ।

### **भावबोधटिप्पणी**

किं ताभिर्जयतीत्यस्य प्रश्नस्य यत्किञ्चेदं प्राणभृदिति यत्परिहारवाक्यं तद् ऋचामेव फलसाधनत्वप्रतीतिनिरासाय व्याचष्टे - याज्येति ॥

------------------------------------------------------------------------

याज्ञवल्क्येति होवाच

# **उपनिषत्**

याज्ञवल्क्येति होवाच । कत्ययमद्याध्वर्युरस्मिन् यज्ञे आहुतीर्होष्यतीति तिस्र इति कतमास्तास्तिस्र इति या हुता उज्जवलन्ति या हुता अतिनेदन्ते या हुता अतिशेरते किं ताभिर्जयतीति या हुता उज्ज्वलन्ति देवलोकमेव ताभिर्जयति दीप्यत इव हि देवलोको या हुता अतिनेदन्ते पितृलोकमेव ताभिर्जयत्यतीव हि पितृलोको या हुता अधिशेरते मनुष्यलोकमेव ताभिर्जयत्यध इव हि मनुष्यलोकः ॥ ८ ॥

## **भाष्यम्**

उज्ज्वलच्छन्दवद्दाविष्वेकमेव हरिं स्मरेत् ॥

सर्वलोकाधिपत्यं स लभते पुरुषोत्तमात् ।

### **भावबोधटिप्पणी**

या हुता उज्ज्वलन्ति देवलोकमेव ताभिर्जयतीत्यादि वाक्यं पूर्ववद्व्याचष्टे- उज्ज्वलदिति ॥ उज्ज्वलत्सु शब्दवत्सु द्राविषु अधो द्रवणवत्सु हविःषु ।

