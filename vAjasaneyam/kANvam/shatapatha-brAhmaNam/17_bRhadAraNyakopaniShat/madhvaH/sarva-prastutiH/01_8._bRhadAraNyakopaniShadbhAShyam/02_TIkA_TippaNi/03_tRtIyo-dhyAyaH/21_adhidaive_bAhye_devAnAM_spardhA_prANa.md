+++
title = "२१ अधिदैवे (बाह्ये) देवानां स्पर्धा, प्राणस्य विजयः"

+++


## अथाधिदैवतं ज्वलिष्याम्येवाहमित्यग्निर्दध्रे ..

**\[ अधिदैवे (बाह्ये) देवानां स्पर्धा, प्राणस्य विजयः \]**

# **उपनिषत्**

अथाधिदैवतं ज्वलिष्याम्येवाहमित्यग्निर्दध्रे तप्स्याम्यहमित्यादित्यो भास्याम्यहमिति ।

चन्द्रमा एवमन्या देवता यथादैवतं स यथैषां प्राणानां मध्यमः प्राण एवमेतासां देवतानां वायुर्म्लोचन्ति ह्यन्या देवता न वायुस्सैषा नास्तमिता देवता यद्वायुः ॥ २९ ॥

अथैष श्लोको भवति ॥

यतश्चोदेति सूर्योऽस्तं यत्र च गच्छतीति । प्राणाद्वा एष उदेति प्राणेऽस्तमेति ।

तं देवाश्चक्रिरे धर्मं स एवाद्य स उ श्व इति । यद्वा एतेऽमुं ह्यध्रियन्त तदेवाप्यद्य कुर्वन्ति ।

तस्मादेकमेव व्रतं चरेत् प्राण्याच्चैवापान्याच्च नेन्मा पाप्मा मृत्युराप्नुवदिति ।

यद्युच्चरेत् समापिपयिषेत् तेनो एतस्यै देवतायै सायुज्यं सलोकतां जयति ॥ ३० ॥

इति सप्तान्नब्राह्मणम् ॥ ६ ॥

## **भाष्यम्**

उत्तमः सर्वदेवेषु प्राण एव हरेरनु ।

चतुर्मुखस्य प्राणस्य न विशेषोऽस्ति कश्चन ॥

तस्माद् विष्णोर्व्रतस्यानु नित्यं प्राणव्रतं चरेत् ।

हंसोपास्तिः श्वासरूपे तयोर्व्रतमुदीरितम् ॥

हंसरूपी हि तौ देवौ श्वासोच्छ्वासप्रवर्तकौ ।

तस्मात् प्राण्यादपान्याच्च सद्रूपं संस्मरन् सदा ॥

नान्यस्योपासनं कुर्यात् तद्भृत्यत्वं विना क्वचित् ।

### **भावबोधटिप्पणी**

ननु तस्मादेकमेव व्रतं चरेदित्यत्र प्राणस्य सर्वोत्तमत्वादित्युक्तं तदनुपपन्नम् । विष्णोस्ततोऽप्युत्तमत्वादित्यत आह- उत्तम इति ॥ ननु चतुर्मुखस्यापि सत्वात्कथं प्राण एवेत्युक्तमित्यत आह- चतुर्मुखस्येति ॥ इदानीं तस्मादेकमेव व्रतं चरेदिति वाक्यं व्याचष्टे - तस्मादिति ॥ हरेरनुप्राणस्य सर्वदेवोत्तमत्वात् ।

ननु किं तद्विष्णुप्राणयोर्व्रतं यदाचरणीयमित्यतः प्राण्याच्चैवापान्याच्चेति वाक्यं व्याख्यातुं तावत्तयोर्व्रतमाह- हंसोपास्तिरिति ॥ श्वासरूपे जपे अधिष्ठाने बा या हंसोपास्तिः सा तयोर्विष्णुप्राणयोर्व्रतमुदीरितमिति सम्बन्धः । हंसोपास्तिः कथं तयोर्व्रतमित्यत आह- हंसरूपाविति ॥ ननु श्वासरूपाधिष्ठाने हंसरूपयोर्विष्णुप्राणयोरुपास्तिः कुत इत्यत आह- श्वासेति ॥ इदानीं प्राण्याच्चैवापान्याच्चेति वाक्यं व्याख्याति तस्मादिति । तयोः श्वासोच्छ्वास- प्रवर्तकत्वात् प्राण्यात् श्वासं कुर्याद् अपान्यादुच्छ्वासं कुर्यादित्यर्थः । ननु श्वासोच्छ्वासकर्तृत्वस्य प्राणभृन्मात्रेऽपि सत्वात्सर्वस्यापि हंसोपास्तिकर्तृत्वं किन्नेत्याह- तद्रूपमिति ॥ तस्मादेकमेवेत्येवकारव्यावर्त्यमाह - नान्यस्येति ॥ ननु यद्युच्चरेत्समापिपयिषेदित्यन्यदेवव्रतारम्भकस्यापि कर्तव्यत्वोक्तेः कथमेत- दित्यत आह— तद्भृत्यत्वं विनेति ।

------------------------------------------------------------------------

इन्द्रियाणि ससर्जादौ वासुदेवः प्रजापतिः

## **भाष्यम्**

इन्द्रियाणि ससर्जादौ वासुदेवः प्रजापतिः ॥

अध्यात्ममिन्द्रियाण्याहुरधिदैवं तु देवताः ।

अध्यात्ममग्निर्वाङ्ग्नामा चक्षुरादित्य उच्यते ॥

श्रोत्रं तु चन्द्रमा नाम मनः स्थूलं तु वासवः ।

येन यज्ञादिकं कुर्याच्छेषरुद्रविपास्तथा ॥

मनः सूक्ष्मं ज्ञानयोग्यं शेषो व्याख्यानगोचरम् ।

रुद्रस्तु मननाख्यं च गरुडध्यानगोचरम् ।

वायुः प्राण इति प्रोक्तो येन सर्वं नियम्यते ॥

त एते भगवत्सृष्टा व्यूदिरेऽध्यात्मसंस्थिताः।

अधिदैवे ज्वलत्कर्मा वह्निः सूर्यस्तु तापकः ॥

सोमः कान्तौ वृष्टिकर्मा वासवः शेष एव तु ।

पञ्चरात्रप्रवृत्तीशो रुद्रस्तत्स्थक्रियापरः ॥

सर्वप्रवर्तको वायुर्ज्ञानमोक्षप्रदस्तथा ।

वेदप्रवृत्तिकृद्धीन्द्रस्तेऽधिदैवे च पस्पृधुः ॥

अहं श्रेयानहं श्रेयानिति तानब्रवीद्धरिः ।

स्वकर्म यस्त्वविश्रान्तं कुर्याच्छ्रेयान् स वः स्मृतः ॥

इति श्रुत्वा ततः कर्म स्वं स्वमनारतम् ।

### **भावबोधटिप्पणी**

प्रजापतिर्हि कर्माणि ससृज इति वाक्यं प्रजापतिर्ब्रह्मेति प्रतीतिनिरासाय व्याचष्टे – इन्द्रियाणीति ॥ वागादीन्द्रियाभिमानिन इत्यर्थः । वह्न्यादिदेवताश्चेत्यपि ग्राह्यम् । नन्वध्यात्ममधिदैवं च वागादीन्द्रियाभिमानिनाम् अग्न्यादिदेवतानां च किं परस्परभेदो नेत्याह- अध्यात्ममिति ॥ तुशब्दोऽवधारणे । अधिदैवे अग्न्याद्या देवता एबाध्यात्ममिन्द्रियाणि इन्द्रियवाचकवागादिशब्दाभिधेया- न्याहुरित्यर्थः । को देवः किमिन्द्रियशब्दाभिधेय इत्यत आह- अध्यात्ममिति ॥
अधिदैवेऽग्निरध्यात्मं वाङ्नामेत्यादि योज्यम् । चन्द्रमा नामेत्यन्ते वदिष्या - म्येवाहमिति वाग्दध्र इत्यादिवाक्यगता बाक्चक्षुः श्रोत्रशब्दा व्याख्याताः । प्राणस्य सर्वदेवोत्तमत्वसिद्ध्यर्थम् इतरेन्द्रियाभिमानिषु मनोऽभिमानिनां प्राधान्यात्तदुत्तमत्वसिद्धौ रसनाद्यभिमानिवरुणाद्युत्तमत्वस्य कैमुत्येनैव सिद्धिरिति भावेनोपलक्षणतया मनोऽभिमानिपरतयैव मन्यानि कर्माणीति वाक्यं व्याचष्टे- मन इति ॥ किं स्थूलत्वमित्यत आह- येनेति । तथा शेषरूद्रविपाः सूक्ष्मं मन उच्यन्ते । किं सूक्ष्मत्वमित्यत उक्तम्- ज्ञानयोग्यमिति ॥ तदेव विशदयति- शेष इति । एवमन्यानि कर्माणीत्यत्र प्राणोऽपि विवक्षित इति भावेनाह - वायुरिति ॥ अधिदैवो वायुरध्यात्मं प्राण इति प्रोक्तः । किं तस्य कर्मेत्यत आह- येनेति । तानि सृष्टान्यन्योन्येनास्पर्धन्तेति वाक्यं व्याचष्टे - त एतदिति । व्यूदिरे विवादं कृतवन्तः । अथाधिदैवतं ज्वलिष्याम्येवाह-मित्यग्निर्द इत्यादि एवमन्या देवता यथा दैवतमित्यन्तं बाक्यं व्याचष्टे - अधिदैव इत्यादिना वीन्द्र इत्यन्तेन ॥ कान्तौ प्रकाशने शक्तिमान् । तत्स्थक्रियापरः पञ्चरात्रोक्त विष्णुपूजादिक्रियाप्रवर्तकः । तानि सृष्टान्यन्योन्येनास्पर्धन्तेति वाक्यमधिदैवपरत्वेनापि व्याचष्टे - तेऽधिदैवे चेति ॥ अध्यात्मसमुच्चयार्थश्चशब्दः । अहं श्रेयानिति पस्पृधुः ।

