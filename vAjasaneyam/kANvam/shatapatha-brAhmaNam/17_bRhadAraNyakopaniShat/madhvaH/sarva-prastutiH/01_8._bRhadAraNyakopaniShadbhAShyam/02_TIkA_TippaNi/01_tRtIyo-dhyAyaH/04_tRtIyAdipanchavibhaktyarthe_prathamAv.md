+++
title = "०४ तृतीयादिपञ्चविभक्त्यर्थे प्रथमाविभक्तिप्रयोगः"

+++


## उषाः शिरो ब्रह्म नाम तत्त्वमस्यादयोऽखिलाः

## **भाष्यम्**

\[**तृतीयादिपञ्च विभक्त्यर्थे प्रथमाविभक्तिप्रयोगः** \]

उषाः शिरो ब्रह्म नाम तत्त्वमस्यादयोऽखिलाः ।

सप्तम्यर्थाः समुद्दिष्टाः पञ्चम्यर्थास्तथा श्रुताः ॥

षष्ठ्यर्थाश्च चतुर्थ्यर्थास्तृतीयार्थाश्च सर्वशः ।

तदैक्यवाचिवच्छब्दा अपि तद्गत्ववाचकाः ॥

ऐक्यार्था नैव ते सर्वे भिन्नरूपा यतः सदा ।

ईशाङ्गवाचिनो वा स्युस्तेषामेव तदर्थतः ॥

सप्तसु प्रथमा यस्मात्तत्तद्योग्यार्थता भवेत् ॥ इति ब्रह्मतर्के ॥

अङ्गप्रत्यङ्गशो व्याप्तो विष्णुरेव तुरङ्गमे ।

अतो विष्ण्वङ्गगं सर्वं मेध्याङ्गस्थमुदीरितम् ॥ इति च ॥

### **भावबोधटिप्पणी**

ननु ‘उषा वा अश्वस्य मेध्यस्य शिरः' इति समानाधिकरणतया प्रयुक्तत्वात् कथं सर्वं जगत्तदङ्गेषु सन्निहितमिति व्याख्यानमित्यत आह-उषा इति ॥ ब्रह्मनामेत्यनेन ‘नाम ब्रह्म' (छा. ७.१.४) इति श्रुतिमुपादत्ते । तत्वमसीत्यादौ विद्यमानाः शिरो नाम तदित्यादि प्रथमान्ताः शब्दा इत्यर्थः । सप्तम्यर्थत्वे प्रयोजनं सूचयति - तदैक्यवाचिवदिति । तदैक्यप्रतिपादकवत्प्रतीयमाना अपि उषाः शिर इत्यादिवाक्यरूपाः शब्दास्तद्गत्वप्रतिपादका इत्यर्थः । कुतो नैक्यार्था इत्यत आह- ते सर्व इति ॥ शिरश्चक्षुरित्यादिप्रथमान्तान् शब्दान् सप्तम्यर्थत्वेन व्याख्यायेदानीं प्रथमान्तत्वेनापि व्याख्याति - ईशेति ॥ भगवच्छिर आद्यङ्गानां प्रकाशरूपत्वसूरिप्राप्यत्वादिनोषाः सूर्य इत्यादिशब्दार्थत्वतः शिरआदि शब्दा ईशाङ्गवाचिनो वा स्युरित्यर्थः । प्रथमायाः सप्तम्याद्य- र्थत्वमनुशासनैर्द्रढयन् तदर्थत्वे योजनां सूचयति - सप्तस्विति ॥ तत्तद्योग्यार्थतेति ॥ प्रथमायाः पञ्चमीतृतीयार्थत्वे उष आदीनां शिरआदिजातत्वं षष्ठ्यर्थत्वे तच्छेषत्वं चतुर्थ्यर्थत्वे तत्सेवाद्यर्थं स्थितत्वं द्वितीयार्थत्वे तत्प्रत्युपासकतया स्थितत्वमित्यादि यथायोग्यार्थतेत्यर्थः । ननु विष्णोर् मेध्याश्वहृदयमात्रगतत्वेन तदङ्गेष्वभावात् तयोरङ्गेष्विति विष्ण्वङ्गगतत्वेन जगतो मेध्याश्वाङ्गगतत्वोक्तिघटना कथमित्यत आह— अङ्गेति ॥

