+++
title = "०३ 'अहं ब्रह्मास्मि' इत्यस्य ऐक्यपरत्वाभावे प्रमाणानि"

+++


## यदाहुर्ब्रह्मविज्ञानात्समग्रत्वं यियासवः

**\[ 'अहं ब्रह्मास्मि' इत्यस्य ऐक्यपरत्वाभावे प्रमाणानि \]**

## **भाष्यं**

यदाहुर्ब्रह्मविज्ञानात्समग्रत्वं यियासवः ।

ब्रह्मज्ञानात्समग्रत्वं नान्यतश्चेति निश्चयात् ॥

तत्र केचिन्मनुष्यास्तु मन्यन्ते ब्रह्म किं मतेः ।

समग्रभावमगमदिति ब्रूयाच्च तानिति ॥

ब्रह्मापि सर्वदाऽऽत्मानमहेयं गुणबृंहितम् ।

सर्वदाऽस्तीति मेयं च विजानाति तथैव तु ॥

### **भावबोधटिप्पणी**

एवं जीवब्रह्मैक्यस्याप्रामाणिकत्वात् प्रमाणविरुद्धत्वाच्च न तत्परत्वेन 'ब्रह्म वा इदमग्र आसीत् तदात्मानमेवावेदहं ब्रह्मास्मि' इति वाक्यं व्याख्येयमित्युक्तम् । इदानीं तद्व्याख्यानरूपप्रमाणविरुद्धत्वान्न तद्व्याख्यानं युक्तमित्याशयेन ‘तदाहुर्यद्ब्रह्मविद्यया’इत्यादिखण्डव्याख्यानरूपं प्रमाणमुदाहरति--- यदाहुरित्यादिना ॥ तत्र 'तदाहुर्यद् ब्रह्मविद्यया सर्वं भविष्यन्त' इति वाक्यमन्वयं दर्शयन् व्याचष्टे– यदाहुरिति ॥ सर्वमित्यस्यार्थः- समग्रत्वमिति ॥ स्वयोग्यतापूर्णत्वमित्यर्थः । भविष्यन्त इत्येतस्य यियासव इति । किमाहुरित्याशङ्का- निवर्तकत्वेन 'ब्रह्मविद्यया सर्वम्' इत्येतदेव व्याचष्टे - ब्रह्मज्ञानादिति ॥ समग्रत्वं स्वयोग्यतापूर्णत्वं प्राप्यत इति शेषः । ब्रह्मविद्ययेत्येतत्सावधारणमिति भावेनोक्तम्– नान्यत इति ॥ निश्वयाद् यदाहुरिति सम्बन्धः । तदाहु तच्छब्दस्य मनुष्या मन्यन्त इत्यनेन सम्बन्धमभिप्रेत्य व्याचष्टे - तत्रेति ॥ किं मन्यन्त इत्याशङ्कानिवर्तकं ' किमु तद् ब्रह्मावेत्' इति वाक्यं व्याचष्टे - ब्रह्मेति ॥ मतेः स्वात्मज्ञानादित्यर्थः । इति मन्यन्त इति सम्बन्धः । ‘तदात्मानमेवावेत्’इत्यादेः परिहारपरत्वप्रतीत्यर्थमपेक्षितमध्याहरति- ब्रूयादिति ॥ न केवलं स्वयमेव जानीयात् । किन्तु तान् प्रतीति वक्ष्यमाणप्रकारेण ब्रूयाच्च । चोऽवधारणे वा । इत्येवं ब्रूयादिति सम्बन्धः । तत्परिहारत्वेन ' तदात्मानमेवावेदहं ब्रह्मास्मि' इति वाक्यं व्याचष्टे - ब्रह्मापीति ॥ न केवलमधिकारी किन्तु ब्रह्मापीत्यर्थः । तथाशब्दः समुच्चये । गुणबृंहितं चेति सम्बन्धः । विजानात्येवेत्यन्वयः । अवेदिति प्रयोगाज्ज्ञानस्य कादाचित्कत्व- शङ्कापरिहाराय सर्वदा विजानातीत्युक्तम् ।

------------------------------------------------------------------------

अत एव समग्रत्वं स्वत एवास्य सर्वदा

## **भाष्यम्**

अत एव समग्रत्वं स्वत एवास्य सर्वदा ।

तदहेयं परं ब्रह्म यो योऽवेद् गुणबृंहितम् ॥

सर्वदाऽस्तीति मेयं च स स याति समग्रताम् ।

मुख्यं समग्रं तद् बह्म ज्ञानस्यापि समग्रतः ॥

किञ्चित्समग्रतां देवास्तेषां ज्ञानं हि तादृशम् ।

आपुस्ततोऽधमां ज्ञानतादृत्तत्वाद् ऋषयोऽपि तु ॥

ऋषिभ्योऽप्यधमां प्रापुर्मानुषाश्च समग्रताम् ।

### **भावबोधटिप्पणी**

‘तस्मात्सर्वमभवत्’इति वाक्यं व्याचष्टे - अत एवेति ॥
अधिकारिसमग्रत्ववन् नेदं ब्रह्मज्ञानजन्यमिति भावेनोक्तम्- सर्वदेति ॥ अभवदिति प्रयोगेण सर्वभावस्य कादाचित्कत्वपरिहारोऽप्यनेन जातः । लक्ष्मीव्यावृत्त्यर्थं स्वत एवेति । तत्तत्र देवानां मध्ये यो यो देव आत्मानं प्रत्यबुद्ध्यत । बोधनात् स एव देवस् तद् ब्रह्माभवदित्यपव्याख्याननिरासाय ' तद्यो यः प्रत्यबुद्ध्यत स एव तदभवद्' इत्येतत्तावद् व्याचष्टे - तदहेयमिति ॥ तदित्यनुवादेनाहेयमित्यादि व्याख्यानम् । श्रुतौ यच्छब्दे वीप्सासत्वात्वादत्र तच्छब्देऽपि सा दर्शिता । तदभवदित्यस्यार्थः– समग्रतां यातीति ॥ नन्वहेयत्वादिप्रकारकब्रह्मज्ञानेन ब्रह्म यादृशं समग्रत्वं प्राप्तम् अन्योऽपि तादृशमेव प्राप्नोति किमित्यत आह- मुख्यमिति ॥ तत्र हेतुमाह - ज्ञानस्यापीति । समग्रत्वतः । यद्यन्यस्याप्येतादृशमेव समग्रत्वं तर्हि को विशेष इत्यतः ' तद् यो यो देवानां तथर्षीणां तथा मनुष्याणाम्' इति क्रमोक्तेर्भावमाह- किञ्चित्समग्रतामिति ॥ तत्र हेतुः- तेषामिति । ऋषयस्तु ततो देवेभ्योऽप्यधमा समग्रताम् आपुः । तत्र हेतुः- ज्ञानतादृत्त्वादिति ॥ अयं हेतुरुत्तरत्रापि सम्बद्ध्यते । अनेन श्रुतौ न केवलं I तथाशब्दद्वयं समुच्चयार्थकम्।किन्तु यथा प्रत्यबुद्ध्यत तथा तदभवदित्यपि व्याख्यातं भवति ॥

