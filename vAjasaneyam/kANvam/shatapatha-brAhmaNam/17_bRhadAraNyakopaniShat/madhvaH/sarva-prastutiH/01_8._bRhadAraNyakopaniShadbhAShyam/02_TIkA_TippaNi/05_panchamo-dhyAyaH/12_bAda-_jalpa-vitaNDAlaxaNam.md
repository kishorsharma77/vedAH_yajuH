+++
title = "१२ बाद- जल्प-वितण्डालक्षणम्"

+++


## अथ ह वाचक्नव्युवाच ब्राह्मणा भगवन्तो..

**अथ अक्षरब्राह्मणम्**

**\[वाद-जल्प-वितण्डालक्षणम्\]**

# **उपनिषत्**

अथ ह वाचक्नव्युवाच ब्राह्मणा भगवन्तो हन्ताहमिमं द्वौ प्रश्नौ प्रक्ष्यामि तौ चेन्मे वक्ष्यति न वै जातु युष्माकमिमं कश्चिद्ब्रह्मोद्यं जेतेति पृच्छ गार्गीति ॥ १ ॥

## **भाष्यम्**

पूर्वं गार्ग्या जीवानामुत्तरोत्तराश्रयत्वं सर्वेषां भगवदाश्रयत्वं च श्रुतम् । नतु मूलप्रकृतेराधारत्वमाधेयत्वं वा । अतः पुनः पृच्छति विजिगीषुकथा- त्वाद् ब्राह्मणानुज्ञया ।

### **भावबोधटिप्पणी**

ननु यदिदं सर्वमप्स्वोतं च प्रोतं चेति कस्मिन् खल्वाप ओताश्च प्रोताश्चेत्यादिना वाचक्नव्या प्रश्ने कृते वायौ गार्गीत्यादिना याज्ञवल्क्येन परिहारस्योक्तत्वाद् यदूर्ध्वं याज्ञवल्क्य दिव इत्यादि पुनः प्रश्नः किमर्थ इत्यतस्तदभिप्रायमाह- पूर्वमिति । सर्वेषां जीवानामित्यनुवर्तते । अतः मूलप्रकृतेराधारत्वाधेयत्वयो- रश्रुतत्वात् पुनः पृच्छति । सर्वाधारं सर्वाधारप्रकृत्याधारं चेति शेषः । पृच्छ गार्गीति ब्राह्मणानुज्ञया प्रश्नकरणे निमित्तमाह - विजिगीष्वति ॥ गार्गी ब्राह्मणानुज्ञया याज्ञवल्क्यं पृच्छति । अस्याः कथाया विजिगीषुकथात्वाद् गार्ग्याः पूर्वं पराजितत्वात् । विजिगीषुकथायामेकपराजये कथायाः परिसमाप्तत्वेन सभ्यानुज्ञां विना प्रश्नस्याकर्तव्यत्वादिति भावः । ननु याज्ञवल्क्येन ब्राह्मणैः सह क्रियमाणकथा विद्यापरीक्षार्थेत्युपक्रमपर्यालोचनया सिद्धम् । विद्यापरीक्षा च वादेनैव । वादेन चोच्चनीचत्वविज्ञानं भवति स्फुटम् । इति वादस्य पूर्वत्वमित्यनुव्याख्यानेऽभिधानात् । तथाच विजिगीषुकथात्वादिति कथमुच्यते । तथात्वे जल्पत्वप्राप्त्या विद्यापरीक्षार्थत्वानुपपत्तेरिति चेन्न । विजिगीषुकथात्वे जल्पत्वं स्यादिति किं विद्यापरीक्षार्थायाः कथाया जल्पशब्दवाच्यत्वमापद्यते किंवा वादशब्दवाच्यत्वाभावः यद्वा समाहाररूपं कथान्तरम् अथवा निमित्तद्वय- समावेशे वादशब्दस्यैव व्यवहारानुपपत्तिः । नाऽद्यः । जल्पशब्दप्रवृत्तिनिमित्तसत्त्वेन इष्टत्वात् । न द्वितीयः । तत्त्वनिर्णयार्थत्वलक्षणवादशब्दप्रवृत्तिनिमित्त- सत्त्वात् । नापि तृतीयः । तुलायां प्रमाणप्रमेयशब्दप्रवृत्तिवदुपपत्तेः । अन्यथा तुलाया अपि प्रमाणप्रमेयादितो विधान्तरतापत्तेः । नापि चतुर्थः । निमित्तद्वयसमावेशेऽपि अस्यां कथायां बादशब्दप्रवत्तिनिमित्तस्यैव मुख्यत्वेनवादशब्दस्यैव व्यवहारोपपत्तेः । कथकौ यद्यप्यादितो विजिगीषू । तथापि सभ्यादिभिर्विजिगीषां परिभाव्योत्पादिता तत्त्वनिर्णयार्थतैव कथोपयोगिनीति वादशब्दप्रवत्तिनिमित्तं हि मुख्यमिति सुधायामेव 'जल्प इत्यपि नाम स्याद् वादस्यैतादृशस्य तु' (ब्र.सू.अनु. २.१.२) इत्यनुव्याख्यानव्याख्यानावसरे कथितत्वात् ।

------------------------------------------------------------------------

स्वभर्तुर्विद्याबलं जानत्यपि युष्माकमेनं जेतुं न शक्य ..

## **भाष्यं**

स्वभर्तुर्विद्याबलं जानत्यपि युष्माकमेनं जेतुं न शक्य इति ज्ञापयित्वा तेषा- मुपकारार्थं च पप्रच्छ । नच युक्त्या पूर्वमुपरता । भार्यात्वाद् भगवतोऽन्या- धारत्वं नाऽशङ्कयमित्युक्ते भीत्यैवोपरता । भगवतोऽन्याधारत्वं च सर्वाधारमूल- प्रकृतेरपि भगवानेवाऽधार इत्युक्ते युक्तित एव निवारितं भवति । 'नान्यदतोऽ- स्ति द्रष्ट्रि' त्यादियुक्तिभिश्व । अस्थूलत्वादित्युक्तिभिश्च ।

### **भावबोधटिप्पणी**

ननु गार्ग्या याज्ञवल्क्येन क्रियमाणायाः कथाया विजिगीषुकथात्वं न युज्यते । गार्ग्यास्तत्स्त्रीत्वेन गोग्रहणनिमित्तमात्सर्यायोगात् । तदीयविद्याधिक्य- ज्ञानाच्च तद्विजिगीषाभावादित्यत आह- स्वभर्तुरिति ॥ चशब्दोऽवधारणे । आत्मनस्तत्त्वनिर्णयार्थं तेषामुपकारार्थं चेति वा । यद्यपि स्वभर्तुर्याज्ञवल्क्यस्य विद्याबलं जानात्येव गार्गीति न तस्य तद्विजिगीषाऽस्ति । समविद्ययोरेव विजिगीषावत्त्वात् । तथाऽपि यद्ययं मदीयप्रश्नोत्तरं प्रयच्छति । तर्हि युष्माकमयं जेतुं न शक्य इति ज्ञापयित्वा तेषां ब्राह्मणानामुपकारार्थं पप्रच्छ । तथा ज्ञापनमेव तेषामुपकार इति यावत् । आत्मनस्तत्त्वनिर्णयार्थं च स्वस्यां विजिगीषाध्यारोपणेन पप्रच्छेत्यर्थः । किञ्च गार्ग्या स्वस्याः पूर्वं पराजितत्वमभ्युपेत्यैव पुनः प्रश्नार्थं ब्राह्मणानुज्ञा प्राप्ता । वस्तुतस् तस्याः पराजय एव नास्तीति पुनः प्रश्नो युक्त इत्याशयेनाह - नचेति । युक्त्योपरतत्त्वं हि पराजयः। नच सा युक्त्या पूर्वमुपरता । अतः पराजयाभावात्पुनः प्रश्नो नानुपपन्न इति भावः । तर्हि कथमुपरतेत्यत आह - भार्यात्वादिति ॥ अन्येषामविद्यमाना भीतिरस्याः कुत इत्यत उक्तम्- भार्यात्वादिति । ननु यदि तत्र भीत्यैवोपरता । तर्ह्यत्र ब्राह्मणे कुतो भगवतोऽन्याधारत्वं न शङ्कनीयमिति प्रश्नस्तत्परिहारश्च कर्तव्य इत्यत आह भगवत इति । तथाच न तत्प्रश्नावकाश इति भावः । यद्वा भगवतोऽन्याधारत्वं पश्वाद्युक्त्या निवारितं किमित्यत आह- भगवत इति । अथवा कस्मिन् खलु प्रजापतिलोका ओताश्च प्रोताश्चेति प्रश्ने ब्रह्मलोकेषु गार्गीतिवत् कस्मिन् खल्वाकाश ओतश्च प्रोतश्चेति प्रश्न एतस्मिन् खल्वक्षरे गार्गीत्येवोक्तम् । तत्र पूर्वं भगवतोऽन्याधारत्वं न शङ्कनीयमित्यनुक्तत्वात् कस्मिन् खलु ब्रह्मलोका ओताश्च प्रोताश्चेति प्रश्नः कृतो ऽत्र तु अनतिप्रभ्यां वै देवतामतिपृच्छसीति भगवतोऽन्याधारत्वं न शङ्कनीयमित्यनुपदमुक्तत्वेन तदक्षरं कस्मिन्नोतं च प्रोतं चेति प्रश्नमकृत्वैवोपरतेत्येव विशेषः । युक्त्यनुक्तेरुभयत्राविशिष्टत्वात् । तथाच किमुच्यते पूर्वं भीत्यैवोपरतेति तत्राह - भगवत इति ॥ अन्य आधारो यस्य सो ऽन्याधारस् तस्य भावो ऽन्याधारत्वम् । युक्तित एवेति । भगवान् अन्याधारको न भवति सर्वाधारप्रकृत्याधारत्वात् । व्यतिरेकेण देवदत्तवदिति युक्तितः । नतु पूर्ववदित्य- त्रापि भयदर्शनेनेत्यर्थः । नचात्र सर्वाधारेति प्रकृतिविशेषणं व्यर्थमिति वाच्यम् । यदि विष्णोरन्य आधारः स्यात्तर्हि विष्ण्वाश्रितायाः प्रकृतेर्विष्ण्वाधाराश्रयत्वासम्भवेन विष्णोः स्वव्यतिरिक्तसर्वाधारत्वं न स्यादिति विपक्षे बाधकतर्कसूचकतयाऽ-प्रयोजकत्वशङ्कापरिहारार्थत्वात् । भगवतोऽन्याधारत्वाभावे युक्त्यन्तरमाह– नान्यदिति । भगवतोऽन्याधारत्वं निवारितम् इति सम्बन्धः । यदि भगवानन्या- धारकः स्यात् तदा तस्यैवाऽधारभूतस्य स्वतन्त्रद्रष्टुः सत्त्वेन नान्यदतोऽस्ति द्रष्ट्रित्यादितन्निषेधोऽयुक्तः स्यादित्यर्थः । उपसंहारस्योपक्रमापेक्षया प्राबल्येनोपसंहारवाक्योक्तयुक्तीरुत्वा उपक्रम- - वाक्योक्तयुक्तीराह- अस्थूलत्वा- दीति । पूर्ववत्सम्बन्धः । स्वत इति शेषः । तेनास्थूलत्वस्य हेतुत्वे सूक्ष्मपदार्थेऽसूक्ष्मत्वस्य हेतुत्वे स्थूलपदार्थे श्रीतत्त्वे वा न व्यभिचारः ।

