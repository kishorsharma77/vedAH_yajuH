+++
title = "१३ अश्वमेधनाम्नो ऽर्थविस्तृतिः"

+++


## सोऽकामयत मेध्यं म इदं स्यादात्मान्व्यनेन स्यामिति

**\[अश्वमेधनाम्नो ऽर्थविस्तृतिः \]**

# **उपनिषत्**

सोऽकामयत मेध्यं म इदं स्यादात्मान्व्यनेन स्यामिति । ततोऽश्वः समभवद् यदश्वत् तन्मेध्यमभूदिति तदेवाश्वमेधस्याश्वमेधत्वम् । एष ह वा अश्वमेधं वेद य एनमेवं वेद॥ ७ ॥ तमनवरुध्यैवामन्यत । तं संवत्सरस्य परस्तादात्मन आलभत । पशून् देवताभ्यः प्रत्यौहत् । तस्मात् सर्वदैवत्यं प्रोक्षितं प्राजात्पत्यमालभन्त । एष ह वा अश्वमेधो य एष तपति तस्य संवत्सर आत्माऽयमग्निरर्कस्तस्येमे लोका आत्मानस्तावेतावर्काश्वमेधौ । सो पुनरेकैव देवता भवति मृत्युरेव अप पुनर्मृत्युं जयति नैनं मृत्युराप्नोति मृत्युरस्यात्मा भवत्येतासां देवतानामेको भवति ॥ ८ ॥

## **भाष्यम्**

पुनस्तस्मिन् प्रवेशाय शवरूपस्य मेध्यताम् ।

ऐच्छत्तेनैव देही स्यामिति तस्मिन् विवेश च ॥

तस्मिन् प्रवेश्य स ब्रह्मा द्वितीयं वपुरग्रहीत् ।

दृष्ट्वोपायं महायज्ञेऽथाश्वाकारं पितामहः ॥

श्वैतीभावात्परं यस्मात्तज्जज्ञेऽतोऽश्वनामकम् ।

यदर्थं श्वैततामाप तद्देहो मेध्यतामपि ॥

अश्वमेधः स यज्ञोऽभून्नाम्ना तेन तदा कृतः ।

श्वैतीभावं गते देहे पुनर्मेध्ये यतः स्थितः ॥

अतोऽश्वमेधनामाऽसौ ब्रह्मा शुभचतुर्मुखः ।

अश्वो भूत्वा यतो मेध्यः सोऽभवत्तेन वा स्मृतः ॥

मेध यज्ञः समुद्दिष्टो याज्ञीयं मेध्यमुच्यते ।

शुद्धं मेध्यमथापि स्यादेवंविद्योऽश्वमेधवित् ॥

### **भावबोधटिप्पणी**

अथ भाष्यार्थः

'सोऽकामयत मेध्यं म इदं स्यादात्मन्व्यनेन स्याम्' इत्येतद् व्याचष्टे- पुनरिति ॥ तस्मिन् विवेश चेति शेषपूरणम् । ‘ततोऽश्वः समभवत्' इत्येतद् व्याचष्टे - तस्मिन्निति । अनेन तत इत्येतत्प्रवेशानन्तरमिति व्याख्यातम् । स ब्रह्मा तस्मिन् प्राणान् प्रवेश्य प्रविश्य तस्मिन् प्राणान् प्रवेश्य वा । प्रविश्येति क्वचित्पाठः । महायज्ञे उपायं दृष्ट्वा अथ दर्शनानन्तरम् अश्वाकारं द्वितीयं वपुरग्रहीद् इति योजना । ' ततोऽश्वः समभवत्' इति वाक्यं यदश्वदित्येतत्सम्बद्धत्वेनापि व्याचष्टे - श्वैतीभावादिति ॥ ' यदश्वत् तन्मेध्यमभूत्’ इति तदेवाश्वमेधस्याश्वमेधत्वम् इति वाक्यं व्याचष्टे - यदर्थमिति ॥ तद्देहश् चतुर्मुखदेहः यदर्थं यज्ञाद्यर्थं श्वेततां मेध्यतामप्याप तेन शरीरेण तदा कृतः स यज्ञो नाम्नाऽश्वमेधोऽभूदित्यन्वयः । एवमश्वमेधशब्दस्य क्रतुपरत्वमभ्युपगम्य व्याख्यातम् । इदानीं यज्ञकर्तृचतुर्मुखपरत्वमभ्युपेत्यापि तदेव वाक्यं प्रकारान्तरेण व्याचष्टे– श्वैतीभावमिति । शुभानि चत्वारि मुखानि यस्यासौ शुभचतुर्मुखो ऽनेनास्य कर्तृरूपत्वं सूचयति । ब्रह्मेति विशेष्यस्य पृथगुक्तेः । अश्वमेधशब्दस्य यागीयाश्वरूपचतुर्मुखपरत्वमभ्युपेत्यापि तदेव वाक्यं व्याचष्टे - अश्व इति ॥ स्मृतो ऽश्वमेधनामा इत्यन्वयः । मेध्यः सोऽभवदित्युक्तमेध्यशब्दार्थमाह- मेध इति ॥ ननु 'मेध्यं म इदं स्यात्' इत्यादौ मेध्यशब्दस्य शुद्धे प्रयोगात् कथमेतदित्यत आह— शुद्धमिति ॥ अथेति पक्षान्तरे शुद्धमपीत्यन्वयः । अनेन शवरूपस्य मेध्यतामिति मेध्यतामपीति पुनर्मेध्ये इत्येतदपि व्याख्यातम् । 'एष ह वा अश्वमेधं वेद य एनमेवं वेद' इति वाक्यं व्याचष्टे - एवंविदिति ॥एवं यदर्थमित्याद्युक्तप्रकारेण य इत्यनन्तरमेष इति शेषः । अश्वमेधविद- श्वमेधशब्दार्थवित् ॥

------------------------------------------------------------------------

तमश्वरूपमात्मानमनिवारितवद् विभुः

## भाष्यं

तमश्वरूपमात्मानमनिवारितवद् विभुः ।

चारयामास रूपेण तदन्येन पुमात्मना ॥

सर्वस्मिन् भुवने चाब्दं तदन्ते परमात्मने ।

स्वस्मिन् स्थिताय सङ्कल्प्य यज्ञ आलभताऽत्मवान् ॥

अजादिकान् पशूनन्यदेवस्थपरमात्मने ।

कर्तृत्वेन पशुत्वेन यत्फलं तदशेषतः ॥

मम स्यादिति मन्वानः सोऽश्वरूपमधारयत् ।

अबुद्धिपूर्वमरणात्स्वर्गश्चापि पशोर्भवेत् ॥

ज्ञानपूर्वमृतेः पुंसः किमु वक्तव्यमित्यजः ।

एवं सूर्योऽप्यश्वमेधनामा संवत्सराभिधः ॥

सूर्ये स्थितो यतो ब्रह्मा ह्यश्वमेधाधिः स्वयम् ।

सूर्ये ततत्वात्सूर्यात्मा ब्रह्माऽसौ परिकीर्तितः ॥

अग्नौ स्थितो यतः सोऽर्कस्तस्मादग्निरितीर्यते ॥

### **भावबोधटिप्पणी**

‘तमनवरुद्ध्येवामन्यत’ इत्येतद् व्याचष्टे - तमिति ॥ देशविशेषानुक्त्या सर्वस्मिन् भुवन इति संवत्सरस्य परस्तादित्युत्तरवाक्यानुरोधेनाब्दमिति चोक्तम् । ‘तं संवत्सरस्य परस्तादात्मन आलभत' इत्येतद् आत्मने आत्मार्थमिति प्रतीतिं निवारयन् व्याचष्टे - तदन्त इति ॥ स्वस्मिन् स्थिताय परमात्मने इत्यात्मशब्दस्यैवार्थद्वयम् । ‘पशून् देवताभ्यः प्रत्यौहत्' इत्येतद् व्याचष्टे- अजादिकानिति । ब्रह्मा स्वयमेव कुतः पशुर्जात इत्यत आह- कर्तृत्वेनेति ॥ स्यादेतद् यदि यज्ञपशोः फलं स्यात् । तदेव कुत इत्यत आह- अबुद्धीति ॥इति भावेन अजोऽश्वरूपमधारयदिति सम्बन्धः । न केवलं ब्रह्मादिर् अश्वमेधशब्दाभिधेयो ऽपि तर्हि सूर्योऽपीत्युक्तम्- एष ह वा इति ॥ तद्व्याचष्टे— एवमिति ॥ सूर्यस्याश्वमेधशब्दवाच्यत्वं केन निमित्तेनेत्यतः प्राप्तं ‘तस्य संवत्सर आत्मा' इति वाक्यं व्याचष्टे - संवत्सराभिध इति ॥ संवत्सराभिधस्य ब्रह्मणः सूर्ये स्थितत्वेऽपि अश्वमेधनामा सूर्यः कथमित्यत आह- अश्वमेधाभिधः स्वयमिति ॥ ननु संवत्सर आत्मेति सूर्यस्य संवत्सररूपत्वोक्तेः कथं सूर्ये स्थित इत्युक्तमित्यत आह- सूर्ये इति ॥ ततत्वाद् ब्याप्तत्वादित्यर्थः । अश्वमेधनाम्नो ब्रह्मणो महिमा उक्त ः- अयमग्नि- रित्यादिना ॥ तत्राभेदप्रतीतिं निवारयन् व्याचष्टे - अग्नाविति ॥ अर्को ऽर्कस्थो ब्रह्मा ॥

