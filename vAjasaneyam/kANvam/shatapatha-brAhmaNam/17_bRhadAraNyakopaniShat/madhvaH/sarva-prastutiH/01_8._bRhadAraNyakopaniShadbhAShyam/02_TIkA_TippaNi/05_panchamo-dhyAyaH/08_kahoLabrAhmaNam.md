+++
title = "०८ कहोलब्राह्मणम्"

+++


## अथ हैनं कहोलः कौषीतकेयः पप्रच्छ

**अथ कहोलब्राह्मणम्**

# **उपनिषत्**

अथ हैनं कहोलः कौषीतकेयः पप्रच्छ । याज्ञवल्क्येति होवाच । ।यदेव साक्षादपरोक्षाद्ब्रह्म य आत्मा सर्वान्तरस्तमेव मे व्याचक्ष्वेति । एष त आत्मा सर्वान्तरः कतमो याज्ञवल्क्य सर्वान्तरो योऽशनायापिपासे शोकं मोहं जरां मृत्युमत्येति ।

एतं वै तमात्मानं विदित्वा ब्राह्मणः पुत्रैषणायाश्च वित्तैषणायाश्च लोकैषणायाश्च व्युत्थायाथ भिक्षाचर्यं चरन्ति ।

या ह्येव पुत्रैषणा सा वित्तैषणा । या वित्तैषणा सा लोकैषणोभे ह्येते एषणे एव भवतः । तस्माद् ब्राह्मणः पांडित्यं निर्विद्य बाल्येन तिष्ठासेद् । बाल्यं च पांडित्यं च निर्विद्याथ मुनिरमौनं च मौनं च निर्विद्याथ ब्राह्मणः स ब्राह्मणः केन स्याद्येन स्यात् तेनेदृश एवातोऽन्यदार्तम् । ततो ह कहोलः कौषीतकेय उपरराम ॥ १ ॥

॥ इति कहोलब्राह्मणम् ॥ ५ ॥

## **भाष्यं**

यदेव साक्षादिति पुनः प्रश्नो मुक्तानामपि भगवतो भेदोऽस्तीति ज्ञाप - यितुम् । यदेव ब्रह्म तदन्ये ब्रह्मरुद्रादयो मुक्ता अपि यन्नैव भवन्ति कदाचन । तमेव मे व्याचक्ष्व मुक्तजीववैलक्षण्येन सहेति द्वितीय एव शब्दार्थः ।

### **भावबोधटिप्पणी**

ननु यदुषस्तेन पृष्टं तदेव कहोलोऽपि पृच्छति । तदयुक्तम् । जनसंसद्येव याज्ञवल्क्येन प्रेरकत्वाज्ञेयत्वादिभगवल्लक्षणस्योक्तत्वेन उत्तरस्य जातत्वादित्यत आह- यदेवेति । एतेन किञ्चिद्विशेषकथनाय पूर्वोक्तप्रश्नप्रतिवचनयो-रनुवादोऽयमिति व्याख्यानमपहस्तितम् । तस्य गत्यन्तराभाव एवाऽश्रयणीयत्वात् । ननु कथमनेन वाक्येनायमर्थो ज्ञायते । अवधारणद्वयबलादिति चेन्न । तस्य य एवाऽत्मा उषस्तेन पृष्टस्तमेवाहं पृच्छामीति विद्यैक्यद्योतनार्थत्वादिति चेन्नः। विद्यैक्ये ब्राह्मणभेदानुपपत्तेरिति भावेन तद्वयाचष्टे - यदेव ब्रह्मेति ॥ यदेवेत्येवकारव्यावर्त्यकथनं तदन्य इति । ननु यदेव ब्रह्म नत्वन्यदिति ज्ञापनाय यदेव साक्षादपरोक्षाद्ब्रह्म तं मे व्याचक्ष्वेत्येतावता पूर्तेर्द्वितीय एवशब्दो व्यर्थ इत्यत आह- मुक्तजीववैलक्षण्येनेति । द्वितीय एवशब्दार्थ इति । आत्मस्वरूपापेक्षया द्वितीयो मुक्तवैलक्षण्यरूप एवशब्दार्थ इत्यर्थः । यद्वा बुद्ध्या विवेकेन यो द्वितीयएवशब्दस्तस्यार्थ इत्यर्थः । तं मे व्याचक्ष्वेत्येवोक्ते वस्तुगत्या यदेव ब्रह्म नत्वन्ये तं तत्स्वरूपं व्याचक्ष्वेति परमात्मस्वरूपस्यैव प्रश्नविषयत्वं स्यान्न मुक्तवैलक्षण्यस्य । अन्यथा साक्षादपरोक्षत्वादीनामपि प्रश्नविषयत्वापत्तेः । तथाच परिहारे मुक्तवैलक्षण्योक्तिरसङ्गता स्यात् । अत एवकारः प्रयुक्तः । तथाच तमेव न स्वरूपमात्रं किन्तु इतरव्यावृत्तं मुक्तवैलक्षण्यसहितमिति प्रश्नवाक्यार्थ इति भावः ।

------------------------------------------------------------------------

स तु भगवान् स्वत ..

## **भाष्यं**

स तु भगवान् स्वत एवातीताशनायादिरतीतानागतवर्तमानकालेषु ब्रह्मादयस्तु तं विदित्वा तत्प्रसादादेव पश्चादत्येष्यन्ति एतं वै तमित्येतादृशैर्गुणैः साक्षादपरोक्षत्वजीवभेदादिभिर्युक्तमित्यर्थः ।

### **भावबोधटिप्पणी**

ननु यद्येवं प्रश्नवाक्यार्थस्तर्हि कथं योऽशनायापिपासे इत्यादिपरिहारोक्तिः । अशनायाद्यतीतत्वस्य लक्ष्मीमुक्तसाधारण्यादिति शङ्कां परिहरन् मुक्त- परमात्मवैलक्षण्यप्रतिपादकतया योऽशनायेत्यादि वाक्यं व्याचष्टे - स त्विति ॥ तथाहि स्मृतिः । 'नित्यतीर्णाशनायादिरेक एव हरिः स्वतः । अशनायादिकानन्ये तत्प्रसादात् तरन्ति हि' (ब्र. सू. भा. १-३-१४) इति । अत्र मुक्तव्यावृत्त्यर्थ-मतीतानागतेत्याद्युक्तम् । रमाव्यावृत्त्यर्थं स्वत एवेति । यद्यपि स्वत एवेत्यनेनोभयव्यावृत्तिसिद्धिः । तथाप्यशनायाद्यतीतत्वस्य कादाचित्कत्वशङ्का- परिहारायातीतानागतेत्याद्युक्तम् । सापेक्षनिरपेक्षयोश्च निरपेक्षं स्वीकर्तव्यमिति भावः । यदि मुक्तानामपीदृशमशनायाद्यतीतत्वं स्यात्तर्हि कथमिदं तद्व्यावर्तकमित्यत एतं वै तमात्मानं विदित्वेत्यारभ्य व्युत्थायेत्यन्तस्य तात्पर्यमाह - ब्रह्मादयस्त्विति । अत्येष्यन्ति अशनायादिकमिति शेषः । अशनायापिपासादेरेषणात्मकत्वाद् एषणाभ्यो व्युत्थायेत्यस्य तात्पर्यमिदम् । स्वत एवेत्यस्य प्रतियोगी तत्प्रसादादेवेति । अतीतानागतेत्यस्य प्रतियोगी पश्चादिति प्रसादानन्तरमित्यर्थः । ननु तर्हि तमित्येतावता पूर्तेरेतमिति व्यर्थमित्यत आह- एतमिति । एतं वै तमित्यत्र एतमित्यस्येत्यर्थ इति सम्बन्धः । एतेन तमित्युषस्तब्राह्मणोक्तलक्षणं त्वंपदार्थरूपं परामृशति । एतमिति कहोलब्राह्मणोक्तमशनायादिरहितं तत्पदार्थरूपं परामृशति । सामानाधिकरण्यात्तु सिद्धमेकत्वं वैशब्दोऽवधारयतीति परकीयव्याख्यानमपास्तम् । उषस्तब्राह्मणे साक्षादपरोक्षत्वादिब्रह्मलक्षणनामेवोक्तत्वेन त्वंपदार्थनिरू- पणाभावादिति ।  
  

