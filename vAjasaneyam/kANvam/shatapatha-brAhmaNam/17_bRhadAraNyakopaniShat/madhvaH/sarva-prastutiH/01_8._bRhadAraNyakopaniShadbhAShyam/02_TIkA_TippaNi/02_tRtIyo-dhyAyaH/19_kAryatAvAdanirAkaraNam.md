+++
title = "१९ कार्यतावादनिराकरणम्"

+++


## नच सिद्धे तात्पर्याभावो वक्तुं युक्तः

**\[कार्यतावादनिराकरणम्\]**

## **भाष्यं**

नच सिद्धे तात्पर्याभावो वक्तुं युक्तः । अस्त्यत्र तव पिता राजेत्यादिषु सिद्ध एव तात्पर्यदर्शनात् ।

### **भावबोधटिप्पणी**

अत्र प्राभाकरा वदन्ति । यदुक्तं तत्वमस्यादिवाक्यानां जीवेशभेदादि- प्रतिपादकत्वमिति तदयुक्तम् । समस्तस्यापि वेदस्य कार्यपरत्वेन सिद्धस्वरूपे जीवेशभेदादौ तात्पर्याभावात् । तथाहि । यज्ज्ञानात्पुरुषः प्रवर्तते तत्र हि तात्पर्यं शब्दस्य कल्प्यम् । तादृशं च कृतिसाध्यत्वे सति कृत्युद्देश्यत्वरूपं तत्र लिङादिप्रत्ययः कार्यस्वरूपमेवाभिधत्ते । प्रकृतिस्तद्विषयं पदान्तराणि च प्रकृत्यर्थं तद्विशेषणं कारकं नामधेयं नियोज्यं चाभिदधति कार्यप्रतीतावेव व्याप्रियन्ते । यद्यपि सन्निपत्योपकारकाङ्गवाक्यानि कार्यान्तर- शून्यानि । तथाऽपि प्रधानकार्यान्वितस्वार्थाभिधायकतया कार्यप्रतीतावेव तात्पर्यवन्ति । मन्त्रा अपि कार्याङ्गभूतार्थस्मारकतया तत्रैव विनियुक्ताः कार्यम् एव व्यापारवन्तः । अर्थवादा अपि तत्रैव रुचिमुत्पादयन्त उपयुज्यन्ते । वेदान्तानामपि कर्तृस्वरूपप्रतिपादकत्वेन देवताप्रतिपादकत्वेन वा कार्यपरतैवेति कृत्स्नस्यापि वेदस्य कार्ये तात्पर्यमिति । तदेतत्प्रतिषेधति – नचेति ॥ सिद्धे कार्यातिरिक्तेऽर्थे जीवेशभेदादावित्यर्थः । कुत इत्यत आह- अस्तीति ॥ इत्यादिषु प्रयोगेषु । आदिशब्देनास्त्यत्र तव माता सुरूपोऽसीत्यादेर्ग्रहणम् । यो बाल्य एव कुतश्चित्कारणान्मातापितृभ्यां वियुक्तो मातापितृमतोऽन्यान- वलोक्य स्वात्मनोऽपि तथाभावमनुमाय का मे माता ? को मे पिता ? कीदृशौ ? कुत्र वर्तेते? इति जिज्ञासते तं प्रति कश्चिद् ब्रवीति । अत्र पाटलिपुत्रे तव पिता राजा भद्रसेनोऽस्ति । ते माता भद्रसेनस्य महिषी लीलावतीति । तत्र कार्योपदेशाभावेऽपि सिद्ध एव तात्पर्यदर्शनादित्यर्थः ।

------------------------------------------------------------------------

नच तत्र कार्ये तात्पर्यं कल्पयितुं युक्तम्

## **भाष्यं**

नच तत्र कार्ये तात्पर्यं कल्पयितुं युक्तम् । सुखसाधनत्व' विज्ञानेनैव प्रवृत्त्युपपतेः । वाक्यस्य स्वार्थमात्रे तात्पर्यपर्यवसानात् । अधिककल्पनाया- मश्रुतकल्पनाप्रसक्तिः ।

### **भावबोधटिप्पणी**

ननु यथा 'द्वारम्' इत्यादौ 'अस्तङ्गतः सविता' इत्यादौ च 'पिधेहि ' 'न गच्छ' इत्यध्याहृतकार्ये तात्पर्यम् । तथाऽत्रापि त्वं तत्र याहीत्यध्याहृते कार्ये तात्पर्यं कल्प्यते । कार्यबोधमन्तरेण नैराकाङ्क्ष्यलक्षणस्य पर्यवसानस्या- भावात् । नच गौरश्वः पुरुषो हस्तीति वा देवदत्तः पचतीति वा पदजातं पर्यवसितमनुभूयते । किन्तु तृप्तिकामौदनं पचेति । पर्यवसानहीनस्य च न्यूनतया वाक्याभासत्वं स्यादिति चेत्तत्राऽह - नचेति । तर्हि कथं वाक्यस्य पर्यवसानमित्यत आह- सुखेति । पर्यवसानादिति । तावतैव श्रोतुर्निराकाङ्क्षत्वादिति भावः । ननु यदि वाक्यस्य स्वार्थमात्रे तात्पर्यपर्यवसानेन लिङादिरहितस्थले कार्ये तात्पर्याभावस्तर्हि ततः प्रवृत्तिनिवृत्त्यभावेन वाक्यप्रयोगो व्यर्थः स्यात् । परप्रवृत्तिनिवृत्त्यभिप्रायेणैव वाक्यप्रयोगात् । प्रवृत्त्यादिहेतु- कार्यताज्ञानस्य ततोऽजननात् । सिद्धज्ञानमात्रस्य प्रवृत्त्याद्यजनकत्वाद चेत् । न । प्रवृत्त्याद्यर्थमेव वाक्यप्रयोग इति नियमाभावात् । यत्र वाक्यार्थज्ञानमात्रेण सुखदुःखावाप्तिहानी भवतस् तत्र प्रवृत्त्याद्यभावात् । यत्रापि प्रवृत्तिनिवृत्त्यभिप्रायेण वाक्यप्रयोगस्तत्रापि सिद्धपरत्वं युक्तमेवेत्याशयेनोक्तम्– सुखेति । सुखपदमिष्टपरम् । दुःखाभावसाधनताज्ञानस्यापि प्रवर्तकत्वात् । उपलक्षणमेतत् । अनिष्टसाधनताज्ञानेनैव निवृत्त्युपपत्तेरित्यपि ग्राह्यम्। एवशब्दः कार्यताज्ञानव्यावृत्त्यर्थः । यद्यपि सिद्धमात्र ज्ञानं न प्रवृत्त्यादिहेतुः । तथाऽपि सिद्धविशेषेष्टानिष्टसाधनत्वज्ञानं तु भवत्येव । बालस्य स्तनपानादाविष्ट- साधनताज्ञानेनैव प्रवृत्तेर्दंशमशकदंशनादावनिष्टसाधनताज्ञानेनैव निवृत्तेश्व दर्शनात् । नच तस्य कार्यताज्ञानमेव प्रवर्तकम् । इष्टसाधनताज्ञानन्तु कार्यताज्ञानस्य कारणमिति वाच्यम् । इष्टसाधनतातिरिक्तायां कार्यतायां प्रमाणाभावादिति भावः । नन्वेवं चन्द्रमण्डलादावपि प्रवृत्तिप्रसङ्गः । नच कृत्यसाध्यताज्ञानं प्रवृत्तिप्रतिबन्धकमतो न प्रवृत्तिरिति वाच्यम् । साक्षादविरोधिनों ज्ञानस्य जनकीभूतज्ञानविघटकतयैव प्रतिबन्धकत्वनियमेन कृतिसाध्यताज्ञानस्य प्रवृत्त्यजनकत्वे कृत्यसाध्यताज्ञानस्य तत्प्रतिबन्धकत्वायोगात् । अन्यथा इष्टसाधनताज्ञानस्यापि प्रवृत्त्यहेतुत्वापत्तिरिति चेत् । मैवम् । कृतिसाध्येष्ट- साधनताज्ञानस्यैव प्रवर्तकत्वाङ्गीकारात् ।

ननु तथाऽपि कृतिसाध्यत्वबोधकं किं लिङादिकम् उत प्रमाणान्तरम् । नाऽद्यः । लिङाद्यर्थोऽपि सुखसाधनत्वमेवेति लिङादेरिष्टसाधनत्वमात्रार्थकत्वस्य वक्ष्यमाणत्वात् । नान्त्यः । प्रवर्तकज्ञानविषयस्यापि प्रमाणान्तरबोध्यत्वे इष्ट- साधनस्यापि तथात्वप्राप्त्या विधिप्रत्ययस्य प्रवर्तकत्वाभावप्रसङ्गादिति चेन्न । इष्टसाधनत्वमात्रस्यैव लिङादिबोध्यत्वेऽपि कृतिसाध्यत्वस्य कृत्यन्वयव्यतिरेकलक्षणप्रमाणान्तरगम्यत्वात् । नचैवम् इष्टसाधनताया अपि प्रमाणान्तरबोध्यत्वे लिङाद्यनभिधेयत्वं स्यादिति वाच्यम् । स्वर्गापवर्गादीष्टं प्रति क्रियाया अन्वयव्यतिरेकयोर्दुर्ग्रहत्वेन तदिष्टसाधनत्वस्य मानान्तरागोचरत्वेन तत्र लिङादिशक्तेरावश्यकत्वात् । क्रियां प्रति कृतेरन्वयव्यतिरेकयोः सुग्रहत्वेन क्रियायाः कृतिसाध्यत्वस्य मानान्तरलभ्यतया तत्र लिङादेः शक्तेरकल्पनात् । अनन्यलभ्यस्यैव शब्दार्थत्वात् । नहि विधिप्रत्ययः स्वर्गकामस्य यागः कृतिसाध्य इत्याह । किन्त्विष्टसाधनमित्येव । तस्मिंस्तु बोधिते शक्तः प्रवर्तते अशक्तस्तु नेत्येवानुभवसिद्धम् । अन्यथा स्वर्गकामकृत्यसाध्यस्यापि तस्य तत्कृतिसाध्यतया बोधने विधिप्रत्ययस्य बाधितार्थत्वप्रसङ्गात् । नचैवं यत्प्रवर्तकं कृतिसाध्येष्ट- साधनताज्ञानं न तद्विधिप्रत्ययजन्यम् । यच्च विधिप्रत्ययजन्यमिष्टसाधनताज्ञानं न तन्मात्रं प्रवर्तकमिति कथं लिङादेः प्रवृत्तिपरत्वमिति वाच्यम् । लिङादि- जन्येष्टसाधनताज्ञानस्यापि प्रवृत्त्युपयोगितया लिङादेः प्रवृत्तिपरत्वाच्याकोपात् । नहि यावान् प्रवर्तकज्ञानविषयस् तावान्विधिप्रत्ययशक्य इति शक्यमङ्गीकर्तुम् इदानीं ममेदम् इष्टसाधनमिति प्रवर्तकज्ञानविषययोरपि कालस्वांशयोर्लिङाद्यर्थ- त्वाभावात् । नचैवं कृतिसाध्यताज्ञानस्यापि प्रवर्तकत्वाङ्गीकारे कृतिसाध्यता- विशेषणस्य व्यर्थत्वादिति सुधाग्रन्थविरोध इति वाच्यम् । तद्गन्थस्यातीतादौ प्रवृत्तिप्रसङ्गस्येदानीं ममेष्टसाधनताभावादेव कृतिसाध्यत्वविशेषणेऽप्यावश्य- केनेदानीन्तनत्वविशेषणेनैव परिहारे तदर्थं कृतिसाध्यत्वविशेषणं न देयमित्येवंपरतया चन्द्रमण्डलादौ कृत्यसाध्ये प्रवृत्तिप्रसङ्गवारणाय तद्विशेषणदानानिषेधकत्वात् । अत एव तत्त्वनिर्णयटीकायां चन्द्रमण्डलादौ प्रवृत्तिप्रसङ्ग इति चेन्न । कृतिसाध्येष्टसाधनतायाः कार्यतापरपर्यायत्वस्वीकारादित्युक्तम् ।

नन्वेमपि सविषान्नभोजनादौ निषिद्धे अगम्यागमनादौ च प्रवृत्तिः स्यादिति चेन्न । विकल्पासहत्वात् । तथाहि किमगम्यागमनादिजन्ये सुखे रागौत्कट्येन तज्जन्ये दुःखे यस्य द्वेषोऽस्ति तस्य प्रवृत्तिरापाद्यते यस्य तज्जन्ये दुःखे द्वेषौत्कट्येन तज्जन्ये सुखे नेच्छा तस्य वा । नाऽद्यः । रागान्धस्य प्रवृत्तिदर्शनेनेष्टत्वात् । न द्वितीयः । इष्टसाधनत्वस्यैवाभावात् । इष्टसाधनत्वं हीच्छाविषयसाधनत्वं तत्कथं तज्जन्यसुखे इच्छाविरहे भवेत्। नचैवमिच्छाज्ञानस्यापि प्रवर्तकत्वापत्तिः । नह्यत्रेच्छाविषयसाधनमेतदिति ज्ञानं प्रवर्तकम् । येनोक्तदोषः स्यात् । किन्नाम ? स्वरूपसती यत्रेच्छा तत्साधनताज्ञानं प्रवर्तकमिति । अगम्यागमनादेर्निषिद्धस्येष्टसाधनत्वाभाव आचार्याणामभिप्रेत एव । कथमन्यथा 'कार्यं नहि क्रियाव्याप्यं निषिद्धस्य समत्वतः' इत्यादिना क्रियाव्याप्यत्वा- देर्निषिद्धसाम्येन कार्यतारूपत्वं निराकृत्य स्वयं ' तदिष्टं साधनं तथा । कार्यम्' इतीष्टेष्टसाधनत्वयोः कार्यतारूपत्वमुक्तमिति दिक् । एवमप्युप- पत्तावध्याहृतकार्य एव तात्पर्यकल्पने दोषमाह- अधिकेति ॥ अध्याहृत- कार्यकल्पनायामित्यर्थः । अध्याहारो ह्यश्रुतकल्पनम् । तच्च कल्पकसद्भावे न दोषः । अन्यथा तु दोष एव । कल्पिका चान्यथानुपपत्तिरेव । प्रकृते च सुखसाधनत्व विज्ञानेनैव प्रवृत्त्युपपत्तेरित्यन्यथोपपत्तेरुक्तत्वात्कल्पकाभाव इति

भावः ॥

