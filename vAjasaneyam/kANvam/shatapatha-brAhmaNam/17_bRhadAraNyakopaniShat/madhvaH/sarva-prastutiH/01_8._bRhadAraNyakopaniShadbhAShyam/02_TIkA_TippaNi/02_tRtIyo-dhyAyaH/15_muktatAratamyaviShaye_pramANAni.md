+++
title = "१५ मुक्ततारतम्यविषये प्रमाणानि"

+++


## मुक्तानां चायं विशेषः

**\[ मुक्ततारतम्यविषये प्रमाणानि \]**

## **भाष्यम्**

मुक्तानां चायं विशेषः । 'श्रोत्रियस्य चाकामहतस्य' इति विशेषणात् । नहि ब्रह्मादीनामनधिगतः श्रुत्यर्थः केषाञ्चिदस्ति । नच ब्रह्माण एव केचन कामहताः केचनाकामहता इत्यत्र प्रमाणमस्ति । तस्माच्छ्रोत्रिय इति प्राप्तश्रुतिफलत्वान्मुक्त उच्यते । अकामहतत्वं च मुख्यं मुक्तस्यैव ।

प्राप्तश्रुतिफलत्वात्तु श्रोत्रियाः प्राप्तमोक्षिणः ।

त एव चाऽप्तकामत्वात्तथाकामहताः श्रुताः ॥ इति च भारते ॥

ब्रह्मणोऽपि ह्यमुक्तस्य नाकामहतता परा ।

यतस्तस्यापि कामस्य क्षणव्यवहितिर्भवेत् ॥ इति च ॥

कामहतता कामेनोपद्रवः ।

### **भावबोधटिप्पणी**

नन्वस्याः सांसारिकजीवतारतम्यप्रतिपादिकाया मुक्तौ भेदे कथं प्रमाणतयो- दाहरणमित्यत आह- मुक्तानां चेति ॥ न केवलं संसारिणामिति चशब्दः । कुत इत्यत आह- श्रोत्रियस्येति । अत्र केचिद् वदन्ति न श्रोत्रियत्वादि- विशेषणबलादयं विशेषो मुक्तानाम् इति वक्तुं शक्यम् । श्रोत्रियस्येत्यस्य पुरुषान्तरविषयत्वेन मुक्तविषयत्वाभावात् । तथाहि । मनुष्येभ्यो मनुष्यगन्धर्वाणां शतगुणस्तावदानन्दः । यश्चापरः श्रोत्रियो कामहतः मनुष्यगन्धर्वपदे कामरहितश्च तस्यापि मनुष्येभ्यः शतगुणो मनुष्यगन्धर्वसमान एवाऽनन्दो भवतीत्येवं तेषु तेषु पदेषु कामहतस्य तत्तत्समानानन्दत्वमत्रोच्यते । नच वाच्यं विरक्तानां सर्वत्र कामाभावात् कथमियं तारतम्योक्तिरिति । तदतिरिक्तपदेषु कामसद्भावस्य विवक्षितत्वात् । यो यो यावदायासान्मुक्तोऽसावसौ तावदानन्दवानित्यर्थो ह्य प्रतिपाद्यत इति । तदसत् । श्रोत्रियत्वादिगुणविशिष्टास्ते किं ब्रह्मादिविजातीयास्ततस्ततो हीना उत ब्रह्मादिसमास्तत्तन्नामान एवेति विकल्पं निधायाद्यपक्षं दूषयति- नहीति ॥ हिशब्दो तौ । उपलक्षणं चैतत् । अविद्यमानमकामहतत्वं चेति ग्राह्यम् । केषाञ्चिदधिगत इति शेषः । श्रोत्रियत्वं हि अधिगतश्रुत्यर्थत्वम् । तच्चेदपरस्य विशेषणं तर्हि प्रकृतब्रह्मादीनां तन्नास्तीत्यर्थादुक्तं स्यात्। अन्यथा तद्वयावर्तकत्वासिद्धेः । तच्च बाधितमिति भावः । द्वितीयं दूषयति- नचेति ॥ अकामहताः श्रोत्रिया इत्यपि ग्राह्यम् । पूर्वोक्त एवाभिप्रायः । किमतो यद्येवमित्यत आह- तस्मादिति ॥ अन्ये तु न श्रोत्रियस्य चाकामहतस्येति मुक्तसङ्ग्रहार्थम् । किन्नाम ? प्रकृतब्रह्मादिविषयमेव ।नच तत्रासम्भवः । ‘श्रोत्रियंश्छन्दोऽधीते' इति स्मरणात् श्रोत्रियशब्दस्य च्छन्दोऽधिगतिनिमित्तत्वात् । ब्रह्मादीनां च सर्वज्ञकल्पत्वात् । विषयवैराग्योपेत- त्वेनाकामहताश्च भवन्तीति व्याचक्षते । तन्निरासाय प्राप्तश्रुतिफलत्वादिति मुख्यमिति चोक्तम्। श्रोत्रियाकामहतशब्दावुक्तार्थावेव किं न स्यातामित्यत आह प्राप्तेति ॥ तुशब्द एवार्थः । प्राप्तमोक्षिण इति कर्मधारयात् प्रशंसायामिनिः । चशब्द एवार्थः । आप्तकामत्वादेवेति सम्बन्धः । तथाशब्दः समुच्चये । संसारिषु मुख्यमकामहतत्वं नास्तीत्यत्र प्रमाणं पठति - ब्रह्मणोऽपीति ॥ परा मुख्या । अपिशब्देनान्येषां नास्तीति किमु वक्तव्यमित्याह । ननु केयं कामहतता यदभावो मुक्तेष्वेव मुख्यो न ब्रह्मणोऽपीत्यत आह- कामेति ॥ उपद्रवो दुःखम् ॥

------------------------------------------------------------------------

ब्रह्मणोऽप्यल्पदुःखं स्यात्तदप्यनभिमानतः

## **भाष्यम्**

ब्रह्मणोऽप्यल्पदुःखं स्यात्तदप्यनभिमानतः ।

नास्त्यात्मसम्बद्धतया भोगाभावात् कथञ्चन ॥ इति च ॥

नचान्यस्य कस्यचिच्छ्रोत्रियस्याकामहतस्य च ब्रह्मणा समं सुखं युज्यते ।

ज्ञानमप्रतिघं यस्य वैराग्यं च जगत्पतेः ।

ऐश्वर्यं चैव धर्मश्च सहसिद्धं चतुष्टयम् ॥

इत्यादिना श्रोत्रियत्वादिगुणैस्तस्यैवान्येभ्य आधिक्यात् । नचेन्द्रपदाद् विरक्त- स्येन्द्रसमं सुखं ब्रह्मपदाद्विरक्तस्य तत्सममित्यत्र किञ्चिन्मानमस्ति । दृष्टवस्तुनि विरागे आयासाभावात् कश्चित्सुखविशेषो दृश्यते । अन्यत्र ब्रह्मपदाद् विरक्तस्य न कश्चिद्विशेषो दृश्यते। अतोऽनुभव- विरुद्धत्वाद् यत्किञ्चिदेतत् ।

नरादिब्रह्मपर्यन्तं विमुक्तानां शतोच्छ्रयः ।

निःशेषदुःखहीनानां नित्यानन्दैकभोगिनाम्॥

अप्यानन्दे मिथोऽप्युक्तस्त्वध्वर्यूणां श्रुतौ पृथक् ॥ इति हरिवंशेषु 'यदा ह्येवैष एतस्मिन्नुदरमन्तरं कुरुत' इत्यत्राप्येतस्मिन्निति विशेषणा- स्वगतभेदनिषेध एव ।

अभेदमीशरूपाणां भेदं जीवेशयोरपि ।

यः पश्येत्स्थिरया बुध्दया भक्तिमान् स विमुच्यते ॥ इति भविष्यत्पुराणे ॥

### **भावबोधटिप्पणी**

ननु ब्रह्मणः कामेनोपद्रवः कुतः सिद्ध इत्यत आह- ब्रह्मण इति ॥ दुःखहीनतया प्रसिद्धस्यापीत्यर्थः । व्याघातपरिहारायाऽह - तदपीति ॥ अल्पमपीत्यर्थः । अनभिमानतः कथञ्चन कष्टेन भोगाभावाद् दुःखासम्पीडितत्वाद् आत्मसम्बद्धतया नास्तीति सम्बन्धः । यदुक्तं श्रोत्रियस्येत्यस्य पुरुषान्तरविषयत्व- मिति तत्र दूषणान्तरमाह - नचेति ॥ कुत इत्यत आह- ज्ञानमिति ॥ जगत्परमेवेति सम्बन्धः । तेनान्येभ्य आधिक्यं सिद्ध्यति । सह सिद्धं स्वभावसिद्धम् । तथाच श्रोत्रियत्वादिनिमित्तं सुखमपि तस्यैवान्येभ्योऽधिकमिति न तत्समं सुखमन्यस्येति भावः । यदुक्तं तेषु तेषु पदेष्वकामस्य तत्तत्समाना- नन्दत्वमत्रोच्यत इति तद्दूषयति — नचेति । तत्समं सुखमित्यनुवर्तते । ननु 'इन्द्रपदाकाम इन्द्रसुखसमसुखवान् तत्पदे विरक्तत्वाद् यो यत्र विरक्तः स तत्साधकसुखसमसुखवान् यथा कर्षणसाध्यदृष्टधान्यादौ विरक्तः कृषीवल- सुखसमसुखवानुपलब्धः' इत्यनुमानस्यैव मानत्वात्कथं मानाभाव इत्यतोऽ- सम्प्रतिपन्नो दृष्टान्त इत्याह- दृष्टेति ॥ कश्चिदेव नतु कृषीवलसुखसम इत्यर्थः । ननु नास्माभिस् तत्पदविरक्तस्य तत्समसुखवत्त्वं साध्यते येन दृष्टान्तस्य साध्यवैकल्यं स्यात् । किं नाम पूर्वस्मादानन्दोत्कर्षमात्रम् । श्रुतेरपि तत्रै तात्पर्यमित्यत आह- अन्यत्रेति ॥ दान्तिक इत्यर्थः । यदि तत्तत्पदे विरक्तस्य पूर्वस्मादानन्दोत्कर्षः साध्यः स्यात्तर्हि इन्द्रपदाद्विरक्तस्य सकाशाद् ब्रह्मपदाद्विरक्तस्य सुखविशेषः स्यात् । नच सोऽस्ति । लोके राजपदाकामस्यामात्यपदाकामस्य च सुखविशेषादर्शनात् । तथाच बाध इति भावः । न केवलं प्रमाणाभावः किन्तु प्रमाणविरोधश्चेति वदनुपसंहरति- अत इति ॥ मानाभावादित्यर्थः । राज्यमकामयमानस्य राजसमानसुखानुभूते-

रनुभवबाधितत्वस्य स्पष्टत्वादिति भावः । एतच्छुतिव्याख्यानरूप- स्मृतिबलाच्चास्मदुक्त एव श्रुत्यर्थ इत्याह- नरादीति ॥ नित्यानन्दैकभोगिना- मपीत्यन्वयः । ननु यदा हीति श्रुतौ भेदज्ञानिनोऽनर्थोक्त्या तन्निषेधावगमात्कथं मुक्तावपि भेदसत्त्वेन पारमार्थिकत्वमित्यतस्तस्यार्थमाह- यदा हीति ॥ यदि सर्वात्मना भेदनिषेधे तात्पर्यं तदान्तरं भेदं कुरुत इत्येतावता पूर्तेर् एतस्मिन्निति अदृश्यत्वादिना प्रकृतस्य परमात्मनोऽधिकरणत्वेनोक्तिर्व्यर्था स्यादिति भावः । ननु स्वगतभेदपरत्वेऽपि उदरमिति विशेषणं व्यर्थं स्यादित्याशङ्कापरिहारं सूचयन् श्रुत्यर्थनिश्चायिकां स्मृतिमुदाहरति-- अभेदमिति ॥ भेदमपीति सम्बन्धः । जीवेशयोर्भेदमित्यनेनोदरशब्दार्थ उक्तः । ' अ इत्युक्तः परो विष्णुर्येभ्य उच्चः स एव तु । त उदाजीवसङ्घाः स्युरुदरं तद्गतान्तरम्' इति वचनात् । एष यदा यस्मादुदरं जीवगतमीश्वरप्रतियोगिकमन्तरं भेदमेतस्मिन् परे विष्णौ करोति जानाति अथ तस्मादेव तस्य भयं भवति हीति श्रुत्यर्थः ॥

