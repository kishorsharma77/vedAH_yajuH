+++
title = "१९ अवस्थात्रयनियामकः भगवानेव"

+++


## स वा एष एतस्मिन् स्वप्नान्ते रत्वा चरित्वा ..

**\[अवस्थात्रयनियामकः भगवानेव \]**

# **उपनिषत्**

स वा एष एतस्मिन् स्वप्नान्ते रत्वा चरित्वा दृष्ट्वैव पुण्यं च पापं च पुनः प्रतिन्यायं प्रतियोन्या द्रवति बुद्धान्तायैव

॥ ३४ ॥

## **भाष्यं**

सर्वदा जीवमादाय नियमाद्विष्णुरेव हि ।

जाग्रदादिषु संयाति नान्यथा तु कथञ्चन ॥

एवं नियमविज्ञप्त्यै जीवास्वातन्त्र्यवित्तये ।

परीवृत्तिमवस्थासु साभ्यासा बक्ति हि श्रुतिः ॥ इति निर्णये ॥

अतस्तात्पर्यार्थं पुनर्वचम् ।

### **भावबोधटिप्पणी**

ननु स वा एष एतस्मिन्निति पूर्वोक्तमेव पुनः किमर्थमुच्यत इत्यतस्तत्र प्रमाणमुदाहृत्य पुनर्वचनकृत्यमाह - सर्वदेति ॥ एवं नियमविज्ञप्तिरपि किमर्थेत्यत उक्तम् ॥ जीवेति ॥ परिवृत्तिं परिवर्तनम् ॥ ३४ ॥

------------------------------------------------------------------------

तद्यथाऽनः सुसमाहितमुत्सर्जद् यायादेवमेवायं ..

# **उपनिषत्**

तद्यथाऽनः सुसमाहितमुत्सर्जद् यायादेवमेवायं शारीर आत्मा प्राज्ञेनात्मनाऽन्वारूढम् उत्सर्जद् याति यत्रैतदूर्ध्वोच्छ्वासी भवति ॥ ३५ ॥

## **भाष्यं**

ग्रामादिकमुत्सर्जद् यायात् ।

यथा ग्रामं परित्यज्य यात्यनः पुमधिष्ठितम् ।

एवं देहं परित्यज्य विष्णुनाऽधिष्ठितः पुमान् ॥ इति च ॥

### **भावबोधटिप्पणी**

तद्यथाऽनः सुसमाहितमुत्सर्जद्यायादित्यत्रोत्सर्जनक्रियायाः सकर्मत्वादव कर्मानुक्तेस्तद्दर्शयति– ग्रामादिकमिति !! अनेन उत्सर्जन् नानाविधं शब्दं कुर्वदिति व्याख्यानमपदार्थतया निरस्तं प्रमाणविरुद्धत्वाच्च तन्न युक्तमिति भावेन समग्रवाक्यव्याख्यानरूपं प्रमाणमाह - यथेति । सुसमाहितमित्यस्यार्थः पुमधिष्ठितमिति ॥ ३५ ॥

