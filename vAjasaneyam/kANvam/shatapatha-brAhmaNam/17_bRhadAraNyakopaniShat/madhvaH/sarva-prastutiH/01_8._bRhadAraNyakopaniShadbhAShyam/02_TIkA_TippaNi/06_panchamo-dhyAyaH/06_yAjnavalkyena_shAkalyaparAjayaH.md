+++
title = "०६ याज्ञवल्क्येन शाकल्यपराजयः"

+++


## अहल्लिकेति होवाच याज्ञवल्क्यो ..

**\[याज्ञवल्क्येन शाकल्यपराजयः\]**

# **उपनिषत्**

अहल्लिकेति होवाच याज्ञवल्क्यो यत्रैतदन्यत्रास्मन्मन्यासै यध्येतदन्यत्रास्मत् स्याच्छ्वानो वा एनद् अद्युर्वयांसि वा एनद् विमथ्नीरन्निति ॥ २५ ॥

## **भाष्यं**

तस्याः समाश्रयो रुद्रस्त्वमहञ्चेति रूपवान् ।

अहङ्कारात्मको नित्यमात्मोमा परिकीर्तिता ।

बुध्द्यात्मनैवाततत्वाद् यद् यस्यानाश्रयो हरः ।

तदा बोधात्मिका शक्तिर्नास्या देहाभिरक्षणे ॥

अरक्षितान् मानुषादीन् श्वानो वाऽद्युर्वयांसि वा ॥

### **भावबोधटिप्पणी**

कस्मिन् हृदयं प्रतिष्ठितमिति प्रश्नस्योत्तरं न प्रतीयत इत्यतो यत्रैतदन्यत्रास्मन्मन्यासा इत्यादि उत्तरवाक्यानुरोधेनोत्तरमाह - तस्या इति ॥ अस्मदिति त्वं चेति प्रयोगानुरोधादुक्तं त्वमहं चेति रूपवानिति । तत्र हेतुरहङ्कारात्मक इति । त्वमित्येच्छब्दार्थकथनप्रसङ्गेन त्वं चात्मा चेति तत्समभिव्याहृतात्मशब्दा- भिधेयमाह– आत्मेति ॥ बुद्ध्यात्मना बुद्ध्यभिमानित्वेन यद्ध्येतदन्यत्रास्मत्स्यात् । श्वानो वै न दरिति वाक्ये हृदयारव्योमाया अहंकाराभिमानी रुद्रादन्या- श्रितत्वाङ्गीकारे बाधकमुच्यत इति प्रतीयते । तदयुक्तम् । तस्या अपि प्राणाख्यशेषाश्रयत्वस्य वक्ष्यमाणत्वादित्यतस्तद्यथावद् व्याचष्टे - यद्यस्या इति ॥ उमाया रुद्रानाश्रितत्वस्य श्वानो वै न दद्युरित्यत्र साक्षादापादकत्वायोगात् साक्षात्तदापाद्यमुक्तं तदेति । बोधात्मिका शक्तिर् बुद्ध्यभिमानशक्तिः स्यादिति शेषः । मानुषादीन् देहानित्यर्थः । अनेनैतदित्युक्तार्थं भवति ॥ २५ ॥

------------------------------------------------------------------------

कस्मिन्नु त्वं चात्मा च प्रतिष्ठितौ ..

# **उपनिषत्**

कस्मिन्नु त्वं चात्मा च प्रतिष्ठितौ स्थ इति प्राण इति कस्मिन्नु प्राणः प्रतिष्ठित इति अपान इति कस्मिन्न्वपानः प्रतिष्ठित इति व्यान इति कस्मिन्नु व्यानः प्रतिष्ठित इत्युदान इति कस्मिन्नुदान प्रतिष्ठित इति समान इति स एष नेति नेत्यात्माऽगृह्यो न हि गृह्यते अशीर्यो न हि शीर्यते असंगो न हि सज्जते असितो न व्यथते न रिष्यत्येतान्यष्टावायतनान्यष्टौ लोका अष्टौ देवा अष्टौ पुरुषाः स यस्तान् पुरुषान् निरूह्य प्रत्यूह्यात्यक्रामत् तं त्वौपनिषदं पुरुषं पृच्छामि तं चेन्मे न विवक्ष्यसि मूर्धा ते विपतिष्यतीति तंह न मे शाकल्यस्तस्य ह मूर्धा विपपातापि हास्य परिमोषिणोऽस्थीन्यपजह्रुरन्यन्मन्यमानाः ॥ २६ ॥

## **भाष्यं**

शिवस्य च तथोमायाः प्राणात्मा शेष आश्रयः ।

शेषस्यापानरूपा सा भारत्येव व्यपाश्रयः ॥

तस्या व्यानाभिधो वायुर्विशिष्टानो यतो हि सः ।

उन्नेतृत्वादुदानाख्या तस्य श्रीराश्रयः सदा ।

समानाख्यो हरिस्तस्याः सहैव ह्यानयत्यसौ ।

स्वावरस्यानकास्त्वन्ये सर्वेषां चेष्टको हि सः ।

### **भावबोधटिप्पणी**

त्वं चाऽत्मा च प्राणे स चापाने स च व्याने स च उदाने स च समाने प्रतिष्ठित इत्युच्यते । तद्व्याचष्टे - शिवस्येत्यादिना ॥ शेषस्य शिवाश्रयत्वं स्वरूपसाम्येऽपि पदाधिक्याद्युक्तं विशिष्टान इत्यनेन विशेषेण आ समन्तादन इति व्यान इति व्याख्यातं भवति - उन्नेतृत्वादिति ॥ उद् ऊर्ध्वम् आ सम्यक् नयतीत्युदान इत्यर्थः । तस्या हरिराश्रय इत्यनुवर्तते ॥ स वेति ॥ स्वात्मना सहैव नित्यावियोगितयैव तामानयतीत्यर्थः । यद्वा, सहैव नियामकैः सहैव नियम्यान् सर्वानिति यावत्। अनेन सममानयतीति समान इति व्याख्यातं भवति । अन्येषामपीदं प्रवृत्तिनिमित्तं चेत् कथमस्यैव समानशब्दवाच्यत्वमित्यत आह- स्वावरस्येति ॥ अनकाश्चेष्टकाः ।

