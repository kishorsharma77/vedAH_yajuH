+++
title = "२२ बौद्धमतनिराकरणम्"

+++


## नचाऽगमस्याप्रामाण्यं वक्तुं युक्तं तत्प्रमाणाभावात्

**\[बौद्धमतनिराकरणम् \]**

## **भाष्यं**

नचाऽगमस्याप्रामाण्यं वक्तुं युक्तं तत्प्रमाणाभावात् । स्वतः प्रामाण्याच्च ।

### **भावबोधटिप्पणी**

सौगताद्यास्तु शब्द एव तावदप्रमाणम् । कुतस्तद्विशेषो वेदादिरिति कथं तेनोक्तार्थसिद्धिः स्यादित्याहुः । तद्दूषयति- नचेति ॥ कुतो न युक्तमिति चेत् । किमागमाप्रामाण्यं तत्साधकप्रमाणसद्भावाद् उत तत्प्रामाण्यसाधक- प्रमाणाभावात् । नाऽद्य इत्याह- तदिति । तत्तत्राऽगमाप्रामाण्य इत्यर्थः । ननु प्रत्यक्षादेरेवाऽगमाप्रामाण्ये प्रमाणत्वेन तत्प्रमाणाभावो सिद्धः । मानस-प्रत्यक्षावसेयं हि ज्ञानानामप्रामाण्यमिति चेन्न । प्रत्यक्षादेरेव प्रामाण्ये प्रमाणाभावात् । तत्प्रामाण्यं स्वत एवेति चेत्तर्हि आगमप्रामाण्यस्यापि स्वतस्त्वेन न तदप्रामाण्यमित्याह - स्वत इति ॥

------------------------------------------------------------------------

तदनङ्गीकारे चानवस्थानात्

## **भाष्यं**

तदनङ्गीकारे चानवस्थानात् । आगमप्रामाण्यसाधकानुमानादेरप्या- गमवदप्रामाण्यप्राप्तेश्च । विशेषप्रमाणाभावात् ।

### **भावबोधटिप्पणी**

प्रत्यक्षादिप्रामाण्यस्य स्वतस्त्वानङ्गीकारे बाधकमाह-- तदनङ्गीकार इति ॥ प्रामाण्यग्राहकपरम्परानवस्थानात् । कस्यापि व्यवस्थित्यभावादित्यर्थः । न द्वितीयः । तदसिद्धेरित्याह- स्वत इति ॥ सर्वेषामपि ज्ञानानां यथार्थत्व- \`लक्षणप्रामाण्यस्य ज्ञानग्राहकमात्रग्राह्यत्वं स्वतस्त्वम् । प्रत्यक्षादिकरणानां तु ज्ञानजनकत्वं येन गृह्यते तत एव यथार्थज्ञानजनकत्वस्य तदीयस्य ग्राह्यत्वं स्वतस्त्वम् । तथाचाऽगमजन्यज्ञानस्य प्रामाण्ये ज्ञानग्राहकः साक्षी । आगमप्रामाण्ये च तदीयज्ञानजनकत्वग्राहकमेव मानमिति भावः । स्वतस्त्वानङ्गीकारे बाधकमाह- तदनङ्गीकार इति । प्रामाण्यं तावदवश्यं केनचित्प्रमाणेन ज्ञातव्यम् । अन्यथा तदभावप्रसङ्गात् । नच ज्ञानग्राहकातिरिक्तेन तद्ग्रहणं सम्भवति । तत्प्रामाण्यस्याप्यन्येन ग्रहणाङ्गीकारेऽनवस्थानात् । तस्य स्वतस्त्वे प्रथमस्यैव तथाङ्गीकारोपपत्तेः । अतः परिशेषात्स्वतस्त्वसिद्धिः । अवश्यवेद्यत्वानभ्युपगमान्नानवस्थेति चेन्न । निःशङ्कप्रवृत्तौ अवश्यवेद्यत्वात् । तथाहि ज्ञानं तावदबुभुत्सितग्राह्यतया तीव्रसंवेदनम् । ज्ञाते च तस्मिन् प्रामाण्याप्रामाण्यानुपलब्धौ कथं संशयो न स्यात् । सति प्रामाण्यसंशयेऽर्थसंशयोऽपि कथं न स्यादिति । नच साक्षिवेद्यत्वेऽप्यनवस्थापातः । साक्षी स्वप्रकाशः स्वात्मानं स्वप्रामाण्यं च गोचरयतीत्यङ्गीकारात् । ज्ञानस्यैव तथाभावोऽभ्यु- पगम्यतामिति चेन्न । अन्तःकरणवृत्तेर्ज्ञास्य जडत्वेन स्वयंप्रकाशत्वायोगादिति । यदुक्तं तत्प्रमाणाभावादिति तदयुक्तम् । अनुमानस्यैव सद्भावात् । तथाहि प्रमाकरणं हि प्रमाणम् । प्रमाकरणं च तदुच्यते यस्मिन् सति प्रमा भवत्येव नासति । सत्यपि शब्दे न प्रमा जायते । तत्कथं प्रमाणं स्यात् ? किञ्च, प्रमाणं हि विषयसद्भावेन व्याप्तम् । विषयश्च द्वेधा -- अपरोक्षः परोक्षश्च । तत्रापरोक्षः प्रत्यक्षसिद्धः । परोक्षस्त्वनुमानवेद्य इति विषयाभावान्न प्रमाणं शब्दः । अपिच यत्प्रमाणं तद्विज्ञानात्मकं दृष्टं यथा धूमज्ञानम् । अविज्ञानात्मा शब्दोऽतो न प्रमाणम् । एवं बाह्यकरणप्रत्यक्षत्वाद् आत्मन्यनाश्रितत्वाच्च घटवत् ।

किञ्च शब्दोऽर्थेन सम्बद्धस्तं बोधयति उतासम्बद्धः । आद्ये सम्बन्धस्तादात्म्यं संयोगः समवायो वा । नाऽद्यः । वह्नयादिशब्दोच्चारणे मुखादिदाह-प्रसङ्गात् । वर्तमानशब्दस्यातीतादिनाऽर्थेन तादात्म्येऽर्थस्य वर्तमानत्वं शब्दस्यातीतादित्वं वा स्यात् । न द्वितीयः । गुणत्वात् । द्रव्यत्वेऽपि मूर्तस्य क्रिययाऽर्थसंयोगेऽन्तरावस्थितार्थविषयत्वापत्तिः । सर्वगत्वे तु सर्वार्थ- प्रतिपादकत्वप्रसङ्गः । सर्वथाऽतीतानागतादिना संयोगानुपपत्तौ तदप्रतिपादकत्वं स्यात् । न तृतीयः । आकाशगुणस्यान्यत्र समवायायोगात् । सर्वशब्दाना- माकाशार्थतापत्तेश्च । द्रव्यस्यापि मूर्तस्यार्मूतस्य च न घटादिना समवायो युज्यते । न द्वितीयः । असम्बद्धबोधकत्वे नियामकाभावात्सर्वोऽपि सर्वं बोधयेत् । किञ्च आप्तानाप्तप्रयुक्तयोर् नद्यास्तीरे पञ्चफलानि सन्तीति वाक्य- योरस्ति कश्चिद्विशेषो न वा । नाऽद्यः । अनुपलम्भात् । पुरुषविशेषोऽस्तीति चेन्न । तस्य वाक्योच्चारण एवोपक्षीणत्वेन तदुत्पाद्यज्ञानेऽनुपयोगात् । द्वितीये तु कथमेकस्य संवादो परस्य विसंवादः । अतः सम्भावनामात्रेण शब्दात् कृष्यादाविव प्रवृत्तिरित्यत आह- आगमेति ॥ आगमाप्रामाण्यसाधके- त्यनुमान विशेषणम् । एतच प्रकृतानुमानाभिप्रायेणैव । वस्तुतस्तु अनुमानादेरित्येव वक्तव्यम् । विशेषणकृत्यं तूत्तरत्र वक्ष्यते । आदिशब्देन प्रत्यक्षम् । यदि सत्यपि शब्दे प्रमानुदयादप्रमाणं शब्दस्तर्हि सत्यपि चक्षुषि रूपज्ञानानुत्पत्तेः सत्यपि धूमेऽग्निज्ञानानुदयाद् आगमवत्प्रत्यक्षानुमानयोरप्यप्रामाण्यं स्यात् ।

प्रमाजनकत्वाभावाविशेषेऽपि प्रत्यक्षानुमानयोः प्रामाण्यमागमस्याप्रामाण्यमित्यत्र विशेषप्रमाणाभावात् । यदुक्तं विषयाभावान्न शब्दः प्रमाणमिति तदयुक्तम् । तथा सत्यागमवच् चाक्षुषप्रत्यक्षस्याप्रामाण्यप्रसङ्गात् । तस्यापि हि परोक्षोऽपरोक्षो वा विषयः । नाऽद्यः । तस्यानुमानविषयत्वात् । न द्वितीयः । तस्य श्रोत्रादिविषयत्वाद् इति वक्तुं शक्यत्वात् । विषयाभावाविशेषेऽपि चाक्षुषप्रत्यक्षस्य प्रामाण्यम् आगमस्याप्रामाण्यमित्यत्र विशेषप्रमाणाभावात्। यच्चोक्तम् अविज्ञाना- त्मकत्वाच्छब्दो न प्रमाणमिति तदपि न । तथा सत्यविज्ञानात्मकस्येन्द्रियस्य सन्निकर्षस्य वा प्रत्यक्षस्य धूमाद्यनुमानस्य चाऽगमवदप्रामाण्यप्रसङ्गात् । अविज्ञानात्मकत्वाविशेषेऽपि प्रत्यक्षानुमानयोः प्रामाण्यमागमस्याप्रामाण्यमित्यत्र विशेषप्रमाणाभावात् । यदपि बाह्यकरणप्रत्यक्षत्वादात्मन्यसमवेतत्वाच्छब्दो न \` प्रमाणमिति तन्न । तथा सति बाह्यकरणप्रत्यक्षस्य धूमाऽनुमानस्यात्मन्यसमवेतस्य प्रत्यक्षस्यानुमानस्य चाऽगमवदप्रामाण्यप्रसङ्गात् । तथात्वाविशेषेऽपि प्रत्यक्षादेः प्रामाण्यमागमस्याप्रामाण्यमित्यत्र विशेषप्रमाणाभावात् । यच्चोक्तं शब्दस्यार्थेन सम्बन्धोऽस्ति न वेत्यादि तन्न । तथा सत्यागमवदनुमानस्याप्यप्रामाण्य- प्रसङ्गात् । लिङ्गस्य धूमादेरसम्बद्धग्राहकत्वेऽतिप्रसङ्गात् । संयोगादे- रव्याप्त्यतिव्याप्त्यादिनाऽसम्भवात् । प्रसिद्धसम्बन्धाभावाविशेषेऽपि अनुमानस्य प्रामाण्यमागमस्याप्रामाण्यमित्यत्र विशेषप्रमाणाभावात् । यत्पुनरुक्तमाप्तानाप्त- प्रयुक्तयोरित्यादि तदप्यसारम् । आगमतवत् प्रत्यक्षानुमानयोरप्यप्रामाण्य- प्रसङ्गात्। यथार्थायथार्थयोः प्रत्यक्षयोरनुमानागमयोश्च विशेषोऽस्ति न वा । नाऽद्योऽनुपलम्भात् । न द्वितीयः । एकस्य संवादोऽपरस्य विसंवाद इत्यस्या- नुपपत्तेरिति वक्तुं शक्यत्वात् । न्यायसाम्येऽपि प्रत्यक्षादेः प्रामाण्यमागमस्या- प्रामाण्यमित्यत्र विशेषप्रमाणाभावादिति । अस्तु प्रत्यक्षादेरप्रामाण्यमिति चेन्न । अपसिद्धान्तापातात् । किञ्चानुमानाप्रामाण्ये आगमाप्रामाण्यसाधका- नुमानस्याप्यप्रामाण्यापत्त्या प्रमाणाऽभावेनागमप्रामाण्यासिद्धिः स्यात् । अत एवानुमानादेरित्येव वक्तव्ये आगमाप्रामाण्यसाधकेत्युक्तम् ॥

