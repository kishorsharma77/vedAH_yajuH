+++
title = "१६ गायत्र्युपासनम्"

+++


## भूमिरन्तरिक्षं द्यौरित्यष्टावक्षराण्यष्टाक्षरं..

**\[गायत्र्युपासनम्\]**

# **उपनिषत्**

भूमिरन्तरिक्षं द्यौरित्यष्टावक्षराण्यष्टाक्षरं ह वा एकं गायत्र्यै पदमेतदु हैवास्या एतत् स यावदेषु त्रिषु लोकेषु तावद्ध जयति योऽस्या एतदेवं पदं वेद ॥ १ ॥

ऋचो यजूंषि सामानीत्यष्टावक्षराण्यष्टाक्षरं ह वा एकं गायत्र्यै पदमेतदु हैवास्या एतत् स यावतीयं त्रयी विद्या तावद्ध जयति योऽस्या एतदेवं पदं वेद ॥ २ ॥

प्राणोऽपानो व्यान इत्यष्टावक्षराण्यष्टाक्षरं ह वा एकं गायत्र्यै पदमेतदु हैवास्या एतत् स यावदिदं प्राणि तावद्ध जयति योऽस्या एतदेवं पदं वेद ॥ ३ ॥

## **भाष्यम्**

ऋग्यजुःसामसंस्थो यो भगवान् पुरुषोत्तमः ।

सद्वितीयपदेनोक्तो गायत्र्याः प्रथमेन तु ॥

भूम्यन्तरिक्षस्वर्गस्थस्तृतीयेन समीपगः ।

### **भावबोधटिप्पणी**

सर्वेषां गायत्र्या अपेक्षितत्वात्तन्निष्ठां विद्यामाह - भूमिरन्तरिक्षमिति ब्राह्मणेन ॥अत्र भूमिरन्तरिक्षं द्यौरित्यष्टावक्षराणि अष्टाक्षरं ह वा एकं गाय पदमित्यादिना- ष्टाक्षरत्वसाम्यमुक्त्वा तज्ज्ञानिनो लोकाधिपतित्वादिकं फलमुच्यते तदयुक्तमति- प्रसङ्गादित्यतस्तदभिप्रायमाह - ऋग्यजुरिति ॥ अनेन ऋचो यजूंषि सामानी- त्यादेरभिप्राय उक्तः । भूमिरन्तरिक्षमित्यादेरभिप्रयमाह - प्रथमेन त्विति । तुशब्दः पदेनेत्यस्यानुकर्षणार्थः । गायत्र्या इत्यस्यात्रापि सम्बन्धः । प्राणोऽपान इत्यादेरभिप्रायमाह - तृतीयेनेति । ७.१९ ॥ १३ ॥

------------------------------------------------------------------------

अथास्या एतदेव तुरीयं दर्शतं पदं परो रजा ..

# **उपनिषत्**

अथास्या एतदेव तुरीयं दर्शतं पदं परो रजा य एष तपति यद्वै चतुर्थं तत्तुरीयं दर्शतं पदमिति ददृश इव ह्येष परोरजा इति सर्वमुह्येवैष रज उपर्युपरि तपति एवं हैव श्रिया यशसा तपति योऽस्या एतदेवं पदं वेद ॥ ४ ॥

## **भाष्यं**

चतुर्थपादो गायत्र्याः प्रणवः समुदीरितः ॥

तद्वाच्यो भगवान् सूर्यमण्डलस्था तु या रमा ।

सत्वात्मिक्येव तत्संस्थो रज आख्यप्रधानतः ॥

परः परोरजस्तस्माद्य एवं वेद तं प्रभुम् ।

लोकानां चैव वेदानां सर्वेषां प्राणिनामपि ।

सदैवाधिपतिर्भूत्वा यशःश्रीमांश्च जायते ।

गायत्र्युपासने योग्यो ब्रह्मैव हि चतुर्मुखः ।

तस्मादुक्तफलं सर्वं सर्वोपासा च तस्य हि ।

अंशेनोपासनाऽन्येषां फलमल्पं च योग्यतः ।

गायत्र्या न ह्ययोग्योऽपि द्विजो योग्योऽपि न क्वचित् ।

ऋते विरिश्चं तस्मात्तु तस्यैव ह्यखिलं फलम् ॥

### **भावबोधटिप्पणी**

ननु ‘तत्सवितुर्वरेण्यं भर्गो देवस्य धीमहि । धियो यो नः प्रचोदयात्' इति त्रिपदाया एव गायत्र्याः सांव्यावहारिकत्वाच्चतुर्थपादस्यैवानुपलम्भात्कथमेतदेव तुरीयं पदमित्यत आह- चतुर्थ पाद इति ॥ चतुर्थपादप्रतिपाद्यमाह - तद्वाच्य इति ॥ ननु य एष तपतीति सूर्यस्य तद्वाच्यत्वोक्तेः कथं भगवांस्तद्वाच्य इत्यतस्तत्र विशेषमाह– सूर्येति ॥ परो रजा इति शब्दं भगवति निर्वक्ति-- रज आख्येति ॥ प्रधानतश्चेतनप्रकृतितश् चेतनप्रकृतेः रज आख्यत्वं रञ्जनादेव नतु तदुपलक्षित- गुणत्रयवत्त्वेन दोषित्वेनेति भावेन प्राक् सत्वात्मिकेत्युक्तं ज्ञानानन्दरूपैवेत्यर्थः । यस्माद्रजआख्यप्रधानतः परस्तस्मात्परोरजा इति सम्बन्धः । अत्र यद्यपि सूर्य- मण्डलस्थस्यैव भगवतंश्चतुर्थपादप्रतिपाद्यत्वं वक्तुं शक्यम् । यद्वक्ष्यति सूर्यमण्डलगो विष्णुरिति तथापि तत्र परोरजा इत्यस्यानुपयोगात् तदनुरोधेन सूर्यमण्डलस्था या मा तत्स्थ इति विशेष उक्तः । एवं गायत्रीपादचतुष्टयप्रतिपाद्यभगवज्ज्ञानिनः स यावदेषु त्रिषु लोकेषु तावद्ध जयति स यावती यं त्रयी विद्या तावद्ध जयति स यावदिदं प्राणिति तावद्ध जयति श्रिया यशसा तपतीति वाक्यचतुष्टयेन फलमुक्तं तद्व्याचष्टे– य एवमिति । यस्य कस्यापि गायत्र्युपासकस्योक्तं फलं भवतीति निरासायाह– गायत्र्युपासन इति ॥ नवानां ब्रह्मणां सत्वाच्चतुर्मुख इत्युक्तं हि यस्माद् गायत्र्युपासने गायत्रीप्रतिपाद्यभगवदुपासने ब्रह्मैव मुख्यतो योग्यस् तस्मात् सर्वोपासा पादचतुष्टयप्रतिपाद्यभगवदुपासना तस्यैव हि यस्मात्तस्यैव सर्वोपासा तस्मादुक्तं सर्वं फलं च तस्यैवेति सम्बन्धः । तर्ह्यन्येषां कथमित्यत आह- अंशे- नेति ॥ ननु किमन्येषामेकदेशेनोपासनाङ्गीकारेण ब्रह्मातिरिक्ता गायत्र्युपासने योग्या एव न भवन्तीति किं न स्यादित्यत आह- गायत्र्या इति । वेदानधिकारिण एवायोग्यत्वाद्विज इत्युक्तम् । द्विजस्तु वेदाधिकारी वेदः कृत्स्त्रोऽधिगन्तव्यः सरहस्यो द्विजन्मनेत्युक्तेः । तर्हि सर्वेषामपि द्विजानां गायत्र्युपासने योग्यत्वादुक्तं फलं सर्वेषां स्यादेवेत्यत आह- योग्योऽपीति ॥ मुख्ययोग्योऽपीत्यर्थः । न योग्यमात्राणां सर्वफलप्राप्तिः । किन्तु मुख्ययोग्यस्यैव । मुख्ययोग्यस्तु विरिञ्चमृते कोऽपि नास्तीति तस्यैवाखिलं फलमित्यर्थः ।

