+++
title = "०६ यज्ञाश्वे सकलदेवतासान्निध्यवर्णनम्"

+++


## विष्णोः पुरीषस्थानीया काठिन्यात्पृथिवी श्रुता

## **भाष्यम्**

\[**यज्ञाश्वे सकलदेवतासान्निध्यवर्णनम्** \]

विष्णोः पुरीषस्थानीया काठिन्यात्पृथिवी श्रुता ।

तत्स्थत्वात्सिकताः सर्वा ऊबध्यस्थाः प्रकीर्तिताः ॥

उर्व्यास्तु पादगत्वेऽपि नोवध्यत्वं विरुध्यते ।

यतस्तदभिमानिन्यो देवता अनुकीर्तिताः ॥

तासां व बहुरूपत्वादैश्वर्याच्च परेशितुः ॥ इति च ॥

अवान्तरदिशो विष्णोरस्थिपुच्छान्युदाहृताः ।

पूर्वपश्चार्धभेदेन दिशः पार्श्वे प्रकीर्तिते ।

शिरश्च पादमूलानि पुच्छं षडृतवः स्मृताः ।

संवत्सराभिमानी च ब्रह्मा सर्वशरीरगः ॥

क्लोमानश्च यकृच्चैव मांसौ गिर्यभिमानिनः ।

आन्त्रेषु नद्यः सर्वाश्च सोऽयं विष्णुः सनातनः ॥ इति च ॥

नभोऽभिमानी विघ्नेशो विष्णोर्मांसाश्रितः सदा ।

अन्तरिक्षाभिमानी च तत्सूनुरुदरे स्थितः ॥ इति च ॥ १ ॥

### **भावबोधटिप्पणी**

ऊबध्यं सिकता इत्येतद् उवध्यमुदरस्थमजीर्णमशनं सिकता विश्लिष्टावयव- साम्यादित्यन्यैर्व्याख्यातम् । तदसत् । अप्रामाणिकत्वात्प्रमाणविरुद्धत्वाच्चेति भावेनो-वध्यशब्दार्थं प्रमाणेनाऽह - विष्णोरिति ॥ इदानीमूवध्यं सिकता इति वाक्यार्थमाह– तत्स्थत्वादिति ॥ ननु 'पृथिवी पाजस्यम्' इति पृथिव्याः पादगत्वोक्तेः कथमुदरगतोवध्यरूपत्वमित्यत आह- उर्व्यास्त्विति ॥ एकस्या जडरूपायाः पृथिव्याः कथं पादोदरोभयगतत्वमित्यत आह- यत इति ॥ अनुकीर्तिताः पृथिव्यादिशब्दैः। तथाऽपि पृथिव्यभिमानिधराया एकत्वात्तदवस्थो दोष इत्यत आह— तासां चेति । एकस्या बहुरूपत्वं कथमित्यत आह- ऐश्वर्यादिति ॥ ' आत्मानं बहुधा कृत्वा क्रीडते योगसम्पदा' (बृ. ३.७.३) इत्युक्त योगसम्पदादिरूपहेतुसमुच्चये चशब्दः। ‘अवान्तरदिशः पशवः' इत्येतद् व्याचष्टे - अवान्तरेति । पार्श्वस्थास्थीनि पुच्छं चेत्यर्थः । ननु दिशां चतुष्ट्वात्पार्श्वयोर्द्वित्वात्कथं ‘'दिशः पार्श्वे' इत्युक्तिरिति चेद् अत्र सर्वमुखत्वोपपत्ते- रश्वस्य पार्श्वाभ्यामेव सर्वदिशां सम्बन्धाददोष इति केचित् । तदसत् । मुखपुच्छाद्यवयवेनापि सर्वदिशां सम्बन्धादतिप्रसङ्गादिति भावेन स्वयं प्रमाणेन परिहरति– पूर्वेति ॥ पार्श्वयोः प्रत्येकं पूर्वपश्चिमार्धभागसद्भावेन चतुष्ट्वादित्यर्थः । ऋतवोऽङ्गानीत्यत्रापि सङ्ख्यावैषम्यं परिहरति- शिरश्चेति ॥ पादमूलानि खुराः । संवत्सरो द्वादशमासास् त्रयोदशमासा वा आत्मा शरीरमित्यन्यथा- प्रतीतिनिरासाय संवत्सर आत्मेत्येतद् व्याचष्टे - संवत्सराभिमानीति ॥ अप्रतीतेर्यकृत्क्लोमन्शब्दार्थं वदन् ' यकृच्च क्लोमानश्च पर्वताः' इति वाक्यं व्याचष्टे - क्लोमानश्चेति ॥ हृदयगतदक्षिणोत्तरभागस्थमांसविशेषावित्यर्थः ।

गुदस्यैकत्वेन बहुवचनानुपपत्तेः 'सिन्धवो गुदाः' इत्येतद् व्याचष्टे - आन्त्रे- ष्विति ॥ 'नभो मांसानि ' इत्येतन् नभो नभस्था मेघा अन्तरिक्षस्योदरत्वोक्ते- र्मांसानीति परैर्व्याख्यातम् । तदसत् । नभःशब्दस्य लाक्षणिकत्वापत्तेः । नच मुख्यार्थानुपपत्त्या तदङ्गीकारः । नभोऽन्तरिक्षशब्दयोः पृथग्वाच्यार्थसम्भवेन तदयोगादिति भावेन तद्वाक्यद्वयं व्याचष्टे - नभोऽभिमानीति ॥

### **खण्डार्थः**

मेध्यस्य मेधार्हस्य यागीयस्याश्वस्य तदन्तर्गतभगवतः शिरः शिरसि उषाः स्थिता । वा इति अस्यार्थस्य प्रमाणप्रसिद्धिं सूचयति । सूर्यश्चक्षुश् चक्षुर्गतः वातो नासिक्यवायुः प्राणः प्राणगतः वैश्वानरो वैश्वानरनामाऽग्निर् व्यात्तं विवृतमुखगतः । संवत्सरस्तदभिमानी ब्रह्मा मेध्यस्याश्वस्य तदन्तर्गस्याऽत्मा सर्वशरीरगः। द्यौर् द्युलोकाभिमानी पृष्ठं पृष्ठाश्रितः । अन्तरिक्षमन्तरिक्षाभिमानी विघ्नेशसूनुर् उदरम् उदरे स्थितः । पृथिवी तदभिमानिनी पाजस्यं पादाश्रिता । दिशो दिगभिमानिनः पार्श्वे प्रत्येकं पूर्वपश्चिमार्धभेदेन भागद्वयोपेतोभयपार्श्वस्थाः । अवान्तरदिश आग्नेयादिकोणाधिपाः पर्शनः पार्श्वस्थास्थिपुच्छाश्रिताः । ऋतवो वसन्ताद्यभिमानिनः षट् अङ्गानि शिरः खुरचतुष्टयपुच्छरूपषडङ्गाश्रिताः । मासाश्चार्धमासाश्चेति चशब्दावितरेतरयोगे । मासाभिमानिनः पक्षाभिमानिनश्च पर्वाणि प्रधानसन्धिषु अवान्तरसन्धिषु च स्थिताः । अहोरात्राणि तदभिमानिनः प्रतिष्ठाः प्रतितिष्ठन्त्येतैरिति प्रतिष्ठाः पादास् तदाश्रिताः । एकस्यापि भगवदङ्ग- स्यानेकदेवाश्रयत्वोपपत्तेः 'पृथिवी पाजस्यम्' 'अहोरात्राणि प्रतिष्ठा' इत्याद्युक्तिरुपपन्ना । नक्षत्राण्यश्विन्यादीनि दैवतानि अस्थीनि तदाश्रितानि । नमो नमोऽभिमानी विघ्नेशः मांसानि तदाश्रितः । सिकतास् तदभिमानिदेवा ऊवध्यं विष्णुपुरीषस्थानीयपृथिव्याश्रिताः । स्यन्दनात्सिन्धवो नद्यः गुदा आन्त्राश्रिताः । पर्वता गिर्यभिमानिनः यकृ क्लोमानश्च हृदयस्य दक्षिणोत्तर - भागमांसविशेषाश्रिताः । ओषधयश्च वनस्पतयश्चेति चशब्दावितरेतरसमुच्चये । तदभिमानिनः लोमानि तदाश्रिताः । उद्यन् उदयं प्राप्तः सविता पूर्वार्ध ः

नाभेरूर्ध्वभागाश्रितः । निम्लोचन् अस्तङ्गतः सविता जघनार्धो नाभेरधोभागाश्रितः । विद्योतते विद्योतनं तदभिमानी यद् विजृम्भते विजृम्भणं तत् तदाश्रित इति योजना । स्तनयति गर्जनं तदभिमानी । यद् विधूते विधूननं गात्रकम्पनं तत् तदाश्रितः । वर्षति वर्षणं तदभिमानी । यन्मेहति मेहनं मूत्रणं तत्तदाश्रितः । वागेव प्रसिद्धवागभिमानिनी अस्य वाक् तदाश्रित ॥ १ ॥

------------------------------------------------------------------------

अहर्वा अश्वं पुरस्ताद् महिमाऽन्वजायत

# **उपनिषत्**

अहर्वा अश्वं पुरस्ताद् महिमाऽन्वजायत । तस्य पूर्वे समुद्रे योनौ रात्रिरेनं पश्चान्महिमाऽन्वजायत तस्यापरे समुद्रे योनिरेतौ वा अश्वं महिमानावभितः सम्बभूवतुर्हयो भूत्वा देवानवहद् वाजी गन्धर्वानर्वाऽसुरानश्वो मनुष्यान् समुद्र एवास्य बन्धुः समुद्रो योनिः॥ २ ॥ ॥ इति अश्वब्राह्मणम् ॥

## **भाष्यम्**

अश्वपूर्वापरौ होम्यौ महिमानौ ग्रहौ स्मृतौ ।

अहोरात्राभिमन्तारौ तयोरप्यभिमानिनौ ॥

कामश्चाथ रतिश्चैव विष्णुब्रह्मशरीरजौ

समुद्रेकात् समुद्रस्तु विष्णुः पूर्वमुदाहृतः ॥

उपचारेण तूद्रेकादपरश्च चतुर्मुखः ।

स विष्णुर्हयनामा सन् देववाहेषु संस्थितः ।

वाजिनामा तु गन्धर्वेष्वर्वनामाऽसुरेषु च ।

मनुष्येष्वश्वनामाऽसौ तद्बन्धुः स्वयमेव सः ॥

### **भावबोधटिप्पणी**

अथ भाष्यार्थः

प्रकृताश्वमेधसम्बन्धिविद्याविशेषमाह - अहरित्यादिना ॥ अहःसौवर्णो महिमा- ग्रहः सुवर्णपात्रम् । अश्वं पुरस्ताद् अन्वजायत । तस्य पूर्वे पूर्वः । समुद्रे समुद्रः योनिर् आसादनस्थानम् । रात्रिः राजतो महिमाग्रहः रजतपात्रम् । एनम् अश्वं पश्चात्पृष्ठतो ऽन्वजायत इत्यादिपरकीयव्याख्यानम् अप्रामाणिकत्वात् प्रमाणविरुद्धत्वाच्चासदिति भावेन व्याचष्टे - अश्वेति ॥ अश्वपूर्वापरौ होम्यो भागौ होमार्थं गृह्येते इति ग्रहनामानौ महिमानौ स्मृतावित्यन्वयः । एवं महिमशब्दार्थमुक्त्वा 'अव अश्वं पुरस्ताद्' इत्यादिवाक्यार्थमाह् - अहोरात्रेति ॥ तयोर्महिमोः । कौ तावित्यत आह- काम इति ॥ परस्परसमुच्चये चशब्दौ । परोक्तव्यावृत्त्यर्थमेवकारः । ' तस्य पूर्वे समुद्रे योनिः' 'तस्यापरे समुद्रे योनिः' इत्यस्य तात्पर्यमाह - विष्विति । तयोः समुद्रशब्दं निर्वक्ति– समुद्रेकादिति ॥ अपरः समुद्र इति शेषः । अनेनाश्वम् एनमिति द्वितीया षष्ठ्यर्थे । पुरस्तात्पश्चादित्यनन्तरं भाग इत्यध्याहारः । महिमा होमार्थं गृहीतत्वेन ग्रहनामकः । ततश्चाश्वम् अश्वस्य विभक्तस्य पुरस्तात्पूर्वी भागो मुखभाग इति यावत्। महिमा होमार्थं गृहीतत्वेन ग्रहनामा । अहो ऽहरभिमानिकामाभिमन्यमान अन्वजायत । तस्याहरभिमानिनः पूर्वे पूर्वो मुख्यः समुद्रे समुद्रः समुद्रेकात्समुद्रनामा विष्णुर्योनिः कारणम् । एनम् एतस्याश्वस्य पश्चात्परभागः पुच्छभाग इति यावत् । महिमाग्रहो रात्रिः रात्र्यभिमानिरत्यभिमन्यमानो ऽन्वजायत । तस्य रात्र्यभिमानिनो ऽपरे अपरो ऽमुख्यः समुद्रे समुद्र उपचारेणोद्रेकात्समुद्रनामा चतुर्मुखः योनिः कारणमिति व्याख्यातं भवति । एतौ पूर्वोक्तौ महिमानौ ग्रहौ अश्वमभितो ऽश्वमभिव्याप्य । अश्वसमग्रदेहादिति यावत् । सम्बभूवतुरिति वाक्यशेषार्थो ज्ञेयः । न केवलं भगवानश्वरूपी मेध्याश्वे तिष्ठति । किन्तर्हि देवादिवाहेष्वपीत्युक्तम्- हय इत्यादिना ॥ तद्वाक्यं मेध्याश्वो यो विशिष्टगतिर्जातिविशेषो वा भूत्वा देवानवहद् देवत्वमगमद् देवानामोढा वाऽभवदित्यादिनाऽन्यैरन्यथा व्याख्यातम् । तदसदिति भावेनाऽह - स विष्णुरिति । एतेन भगवान् स्वयमेव हयादिर्भूत्वा देवादीनवहदित्यपि परास्तम् । समुद्र एव परमात्मा बन्धुर्बन्धनं बध्यतेऽस्मिन्नित्येतदपव्याख्यानमिति भावेन समुद्र एवास्य बन्धुरित्येतद्व्याचष्टे - तद्बन्धुरिति ॥

