+++
title = "०१ स्वहृदिस्थभगवद्रूपोपासनाया एव मोक्षजनकत्वसमर्थनम्"

+++


## दृप्तबालाकिर्हानूचानो गार्ग्य आस ..

**अथ चतुर्थोऽध्यायः**

**\[स्वहृदिस्थभगवद्रूपोपासनाया एव मोक्षजनकत्वसमर्थनम् \]**

# **उपनिषत्**

दृप्तबालाकिर्हानूचानो गार्ग्य आस स होवाचाजातशत्रुं काश्यं ब्रह्म ते ब्रवाणीति । स होवाच । अजातशत्रुः सहस्रमेतस्यां वाचि दद्मो जनको जनक इति वै जना धावन्तीति ॥ १ ॥

स होवाच गार्ग्यो य एवासावादित्ये पुरुष एतमेवाहं ब्रह्मोपास इति । स होवाच । अजातशत्रुर्मा मैतस्मिन् संवदिष्ठा अतिष्ठाः सर्वेषां भूतानां मूर्धा राजेति वा अहमेतमुपास इति ।स य एतमेवमुपास्ते अतिष्ठाः सर्वेषां भूतानां मूर्धा राजा भवति ॥ २ ॥

## **भाष्यम्**

अतीत्य जगद् धर्मवर्जितत्वेन स्थितत्वादतिष्ठाः। उत्तमत्वान्मूर्धा ।

### **भावबोधटिप्पणी**

तृतीयाध्याये प्रायेण अश्वमेधब्राह्मणादिभिर् बाह्या ब्रह्मविद्या उक्ताः । प्रायेणान्तरा ब्रह्मविद्या अनेनाध्यायेनोच्यन्ते । तत्र प्रथमब्राह्मणेन न बाह्यब्रह्म- विद्या साक्षान्मोक्षसाधिका अपि तर्हि स्वहृदिस्थब्रह्मविद्येत्याह । अतिष्ठाः सर्वेषां भूतानां मूर्धेत्यत्राप्रतीतेः सर्वेषां भूतानां मूर्धा शिर इत्यन्यथाप्रतीतेश्चातिष्ठा मूर्धशब्दार्थावाह– अतीत्येति । जगदन्तर्गतस्य कथं जगदतिक्रम इत्यत आह- जगद्धर्मवर्जितत्वेनेति ॥ उत्तमत्वान्मूर्धेति ॥ मूर्ध्नः सर्वाङ्गेषूत्तमत्वादित्यर्थः ॥

------------------------------------------------------------------------

स होवाच गार्ग्यो य एवासौ चन्द्रे ..

# **उपनिषत्**

स होवाच गार्ग्यो य एवासौ चन्द्रे पुरुष एतमेवाहं ब्रह्मोपास इति । स होवाच । अजातशत्रुर्मा मैतस्मिन् संवदिष्ठा बृहत्पाण्डुरवासाः सोमो राजेति वा अहमेतमुपास इति ।स य एतमेवमुपास्तेऽहरहः सुतः प्रसूतो भवति नास्यान्नं क्षीयते ॥ ३ ॥

स होवाच गार्ग्यो य एवासौ विद्युति पुरुष एतमेवाहं ब्रह्मोपास इति । स होवाचाजातशत्रुर्मा मैतस्मिन् संवदिष्ठास्तेजस्वीति वा अहमेतमुपास इति ।स य एतमेवमुपास्ते तेजस्वी ह भवति तेजस्विनी हास्य प्रजा भवति ॥ ४ ॥

स होवाच गार्ग्यो य एवासौ आकाशे पुरुष एतमेवाहं ब्रह्मोपास इति । स होवाच । अजातशत्रुर्मा मैतस्मिन् संवदिष्ठाः पूर्णमप्रवर्तीति वा अहमेतमुपास इति । स य एतमेवमुपास्ते पूर्यते प्रजया पशुभिर्नास्यास्माल्लोकात् प्रजोद्वर्तते ॥ ५ ॥

स होवाच गार्ग्यो य एवासौ वायौ पुरुष एतमेवाहं ब्रह्मोपास इति । स होवाच । अजातशत्रुर्मा मैतस्मिन् संवदिष्ठा इन्द्रो वैकुण्ठोऽपराजिता सेनेति वा अहमेतमुपास इति ।स य एतमेवमुपास्ते जिष्णुर्हापराजिष्णुर्भवत्यन्यतस्त्यजायी ॥ ६ ॥

## **भाष्यं**

स्वयमेवापराजितबहुरूपत्वादपराजिता सेना भगवान् । जिष्णुरुत्तमः । अन्येषां जेता अन्यतस्त्यजायी ।

### **भावबोधटिप्पणी**

ननु अपराजितसेनेत्यस्य बहुव्रीहित्वेन भगवद्विशेषणत्वे स्त्रीलिङ्गानुपपत्तिः । देवादिरूपसेनायाः कदाचित्पराजयसम्भवेनापराजितत्वानुपपत्तिश्चेति कर्मधारय एवानुसर्तव्यः । तथाच कथमेतद् भगवद्विशेषणम् । स्वस्यैव स्वसेनारूपत्वा- योगादित्यतस्तद् व्याचष्टे- स्वयमेवेति ॥ जिष्णुर्जेतेत्यर्थप्रतीत्याऽन्यतस्त्य- जायीत्यनेनैकार्थत्वप्रतीतिं निवारयितुं तत्पदद्वयं व्याचष्टे - जिष्णुरित्यादिना ॥

