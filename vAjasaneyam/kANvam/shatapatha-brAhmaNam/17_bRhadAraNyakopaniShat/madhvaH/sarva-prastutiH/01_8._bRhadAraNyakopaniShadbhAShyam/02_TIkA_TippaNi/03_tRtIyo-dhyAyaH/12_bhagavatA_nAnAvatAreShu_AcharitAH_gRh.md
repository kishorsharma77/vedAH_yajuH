+++
title = "१२ भगवता नानावतारेषु आचरिता गृहस्थधर्माः"

+++


## आत्मैवेदमग्र आसीदेक एव सोऽकामयत ..

**\[भगवता नानावतारेषु आचरिता गृहस्थधर्माः\]**

# **उपनिषत्**

आत्मैवेदमग्र आसीदेक एव सोऽकामयत जाया मे स्यादथ प्रजायेयाथ वित्तं मे स्यादथ कर्म कुर्वीयेत्येतावान् वै कामो नेच्छंश्च नातो भूयो विन्देत् तस्मादप्येतर्ह्येकाकी कामयते जाया मे स्यादथ प्रजायेयाथ वित्तं मे स्यादथ कर्म कुर्वीयेति स यावदप्येतेषामेकैकं न प्राप्नोत्यकृत्स्न एव तावन्मन्यते तस्योकृत्स्नता मन एवास्यात्मा वाग्जाया प्राणः प्रजा चक्षुर्मानुषं वित्तं चक्षुषा हि तद्विन्दते श्रोत्रं दैवं श्रोत्रेण हि तच्छ्रुणोत्यात्मैवास्य कर्मात्मना हि कर्म करोति स एष पाङ्क्तो यज्ञः पाङ्क्तः पशुः पाङ्क्तः पुरुषः पाङ्क्तमिदं सर्वं यदिदं किञ्च तदिदं सर्वमाप्नोति य एवं वेद ॥११॥ ॥ इति अव्याकृतब्राह्मणम् ॥

## भाष्यम्

एको नारायणः पूर्वमासीज्जायां स ऐच्छत ।

विद्यमानामपि सदा भोगार्थं पुरुषोत्तमः ॥

नित्यत्वेऽप्युभयोर्देवोऽवियुक्तस्तु तया यदा ।

एक इत्युच्यते देव्या रममाणः सुतं विभुः ॥

ऐच्छद् ब्रह्मा ततो जज्ञे ततो देवांश्च सर्वशः ।

जाते पुत्रे वित्तमैच्छद्भूतान्यण्डं ततोऽभवत् ॥

अण्डस्यान्तस्त्विमे लोकाः कुर्यां कर्मेति चैच्छत ।

ततस्तु कृतवान्यज्ञं स्वस्मै स पुरुषोत्तमः ॥

आहुरात्मेति तं देवं पूर्णत्वाद् विष्णुमव्ययम् ।

तस्मादद्यापि यः कामी स ह्येतावन्तमिच्छति ॥

दैवं वित्तं सुखाद्यं हि मित्राद्यं मानुषं तु यत् ।

इदानीमपि तस्माद्धि कामयेदेवमेव तु ॥

यः कश्चित्पुरुषो वाऽपि तद्वैकल्यादकृत्स्रवान् ॥

### **भावबोधटिप्पणी**

नन्वथो अयं वेत्यादेर्भगवान् मूलरूपेण यज्ञादिकर्तृत्वाद् देवाद्याश्रय इति व्याख्यानं तदा स्याद् यदि मूलरूपस्य भगवतो गृहस्थत्वं यज्ञादिकर्तृत्वं च प्रामाणिकं स्यात् । तदेव कुत इत्याशङ्कानिरासाय प्रवृत्तं ‘आत्मैवेदमग्र आसीत्’इति खण्डं भगवतो गार्हस्थ्ययज्ञादिकर्तृत्वप्रतिपादकतया प्रमाणेन व्याचष्टे - एक इति । अनेनाऽत्मशब्देन ब्रह्मचारी कथ्यत इति परव्याख्यानं प्रमाणविरुद्धमित्युक्तं भवति । 'सोऽकामयत जाया मे स्यात्' इति वाक्यं व्याचष्टे - जायामिति ॥ नन्वविद्यमानस्येच्छा दृष्टा । नहि नारायणस्य जायाऽविद्यमाना । महालक्ष्म्याः सदा विद्यमानत्वादित्यत आह- विद्यमाना- पीति ॥ स्वरमणस्य तस्य तया भोगः कादाचित्क इति भावः । एवं तर्ह्यत्मैवेदमग्र आसीदेक एवेति कथम् ? । नारायणवत्तज्जायाया अपि अनादिनित्यत्वादित्यत आह- नित्यत्वेऽपीति ॥ यदा यस्मात्तया वियुक्तस् तस्मादेक इत्युच्यत इत्यर्थः । 'अथ प्रजायेय' इति वाक्यं व्याचष्टे - देव्येति ॥ अन्येच्छावद् विष्णोरिच्छा न मोघेति भावेन वाक्यशेषमाह - ब्रह्मेति ॥ 'अथ वित्तं मे स्यात्' इति वाक्यं व्याचष्टे - जात इति ॥ पूर्ववदत्रापि वाक्यशेषमाह-- भृतानीति । 'अथ कर्म कुर्वीय' इत्येतद् व्याचष्टे - कुर्यामिति । अत्रापि वाक्यशेषमाह । ततस्त्विति ॥ जायादिकामनया यज्ञकरणेन च प्राप्तापूर्णत्वशङ्कानिरासायाऽत्मशब्दं नारायणे निर्वक्ति - आहुरिति ॥ ‘तस्मादप्येतर्हि’इत्यादिवाक्यं व्याचष्टे - तस्मादिति । नारायणेन कामितत्वादित्यर्थः । एतावन्तं जायादिचतुष्टयम् । नात्र वित्तशब्देन पूर्ववद्भूतादिकं विवक्षितम्। तस्याधुनातनपुरुषाकाम्यत्वादिति भावेनाऽह - दैवमिति । सु सम्यक् खं ज्ञानम् आद्यशब्देन वेदादिशास्त्रम् । यद्वा सुखस्याऽद्यं सुखसाधनं वेदादिशास्त्रमित्यर्थः । मित्राद्यं मित्राद्यशब्देन हिरण्यादिग्रहणम् । —स यावदप्येतेषाम्' इति वाक्यं स इति तच्छब्देनाऽत्मपरामर्श इति भ्रान्तिनिरासाय व्याचष्टे – इदानीमपीति । तस्मान्नारायणेन जायादिचतुष्टयस्य कामितत्वादिदानी - मपि यः कश्चिदपि पुरुष एवमेव नारायणवदेव जायादिचतुष्टयं कामयेत् । तत्र यदि कामितवैकल्यं तदाऽकृत्स्रवानपूर्णो हीत्यर्थः ॥

------------------------------------------------------------------------

एकाकिनोऽप्यवैकल्यं यथैव स्यात्तथा शृणु

## **भाष्यम्**

एकाकिनोऽप्यवैकल्यं यथैव स्यात्तथा शृणु ॥

स्वात्मनस्त्वपृथग् यत्तज्ज्ञानरूपं मनः परम् ।

मुक्तावपि न हेयं यत् तत् स्वास्येत्येव चिन्तयेत् ॥

जायां तु तादृशीं वाचं बलं तादृक् स्वमात्मजम् ।

श्रोत्रं चक्षुश्च तादृग् यद् वित्तं दैवं च मानुषम् ॥

एवम्भूतं चिन्तनं यत्तत्कर्मेत्येव चिन्तयेत् ।

एतत्षट्कं च हरये सर्वेशाय समर्पयेत् ॥

एवमात्मा प्रिया पुत्रो वित्तं द्विविधमित्यपि ।

पञ्चभिः क्रियते यज्ञः पुरुषः पशुरेव च ॥

मातापितृभ्यामन्नेन तयोः पूर्वेण कर्मणा ।

जन्यस्य कर्मणा चैव साध्यः पञ्चभिरेव तु ॥

एवं हि प्राणिनोऽन्येऽपि जायन्ते नात्र संशयः ।

एतामुपासनां कुर्याद् यो ब्राह्मं पदमाप्य च ॥

सर्वस्यास्य पतिर्भूयाद् विष्णोरेव प्रसादतः ।

ब्राह्मे पदे त्वयोग्या ये ते देवपदमाप्नुयुः ॥

तस्याप्ययोग्या लोकस्य भवेयुरधिकं प्रियाः ।

क्रमान्मुक्तिं व्रजेयुश्च केशवस्य प्रसादतः ॥ इति माहात्म्ये ॥

### **भावबोधटिप्पणी**

तस्याकृत्स्नतेत्येतदपेक्षितं पूरयन् व्याचष्टे – एकाकिन इति ॥ तस्येत्यस्यार्थः- एकाकिन इति ॥ उशब्दार्थः- अपीति ॥
कृत्स्नतेत्यस्यार्थः- वैकल्यमिति ॥ ‘मन एवास्यात्मा’इति वाक्यं जडमनः प्रतीतिं निवारयन् व्याचष्टे- स्वात्मन इति । जडमनस आत्मत्वचिन्तनं च बाधितमिति भावः । वाग्जायेति वाक्यं पूर्ववद् व्याचष्टे-- जायामिति । तादृशीं स्वरूपभूतां जडवाक् च न नित्यावियुक्तेति भावः । प्राणः प्रजेत्येतद् व्याचष्टे - बलमिति ॥ तादृक्स्वरूपभूतं स्वं स्वकीयं बलमात्मजं चिन्तयेदिति सम्बन्धः । 'चक्षुर्मानुषं वित्तं श्रोत्रं दैवम्' इति वाक्यं व्याचष्टे – श्रोत्रमिति ॥ तादृक्स्वरूपभूतं ‘आत्मैवास्य कर्म’इत्येतद् व्याचष्टे - एवम्भूतमिति ॥ न केवलमेवं चिन्तनं फलहेतुर् अपि तर्हीत्यत आह- एतदिति ॥ आत्मादिकर्मान्तं प्रागुक्तं षट्कमित्यर्थः । समर्पयेच्चेत्यन्वयः । स एष पाङ्को यज्ञः' इत्येतद् व्याचष्टे- एवमिति । द्विविधमपि वित्तमित्येवं पञ्चभिरिति सम्बन्धः । पशुपुरुषयोरुक्त- पञ्चकसाध्यत्वाभावात् तत्साधनपञ्चकं दर्शयन् 'पाङ्कः पशुः पुरुषः' इत्येतद् व्याचष्टें- पुरुष इति ॥ ' पाङ्कमिदं सर्वं यदिदं किञ्च' इति वाक्यं व्याचष्टे - एवं हीति । मात्रादिपञ्चकेनेत्यर्थः । जडस्योक्तपञ्चकसाध्यत्वाभावात् 'इदं सर्वम्’इत्येतत्प्राणिन इति व्याख्यातम् । ' तदिदं सर्वमाप्नोति य एवं वेद'इति वाक्यं व्याचष्टे - एतामिति ॥ य इति श्रवणात्स इति ग्राह्यम् । तदयोग्यानां फलप्रतिपादकतयाऽपि तद् व्याचष्टे - ब्राह्मेति । अनेन सर्वशब्दो यथायोग्यार्थक इत्युक्तं भवति । तदयोग्यफलप्रतिपादकतयाऽपि तद् व्याचष्टे - तस्यापीति ॥ न केवलमैहिकं सर्वाधिपत्यादिमात्रफलं किन्त्वित्यत आह- क्रमादिति ॥ मुक्तिं चेति सम्बन्धः ॥

