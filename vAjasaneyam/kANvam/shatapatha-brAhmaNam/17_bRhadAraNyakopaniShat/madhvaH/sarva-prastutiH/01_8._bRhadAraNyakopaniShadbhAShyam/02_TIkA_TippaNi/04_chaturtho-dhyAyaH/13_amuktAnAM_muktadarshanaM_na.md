+++
title = "१३ अमुक्तानां मुक्तदर्शनं न"

+++


## सा होवाच मैत्रेय्यत्रैव मा भगवानमूमुहन्न प्रेत्य सञ्ज्ञास्तीति

**\[अमुक्तानां मुक्तदर्शनं नास्ति \]**

# **उपनिषत्**

सा होवाच मैत्रेय्यत्रैव मा भगवानमूमुहन्न प्रेत्य सञ्ज्ञास्तीति

स होवाच न वा ओ अहं मोहं ब्रवीम्यलं वा अर इदं विज्ञानाय ॥ १३ ॥

यत्र हि द्वैतमिव भवति ।

तदितर इतरं जिघ्रति तदितर इतरं पश्यति ।

तदितर इतरं शृणोति ।

तदितर इतरमभिवदति ।

तदितर इतरं मनुते ।

तदितर इतरं विजानाति ।

यत्र वा अस्य सर्वमात्मैवाभूत् तत्केन कं जिघ्रेत्।

केन कं पश्येत् केन कं शृणुयात् ।

तत् केन कमभिवदेत् तत् केन कं मन्वीत ।

तत् केन कं विजानीयाद्येनेदं सर्वं विजानाति ।

तं केन विजानीयाद् विज्ञातारमरे केन विजानीयादिति ॥ १४ ॥

॥ इति मैत्रेयीब्राह्मणम् ॥ ४ ॥

## **भाष्यम्**

मुक्तानां सञ्ज्ञाऽप्यन्यैर्न ज्ञायते शास्त्रं विना । सञ्ज्ञा नास्तीत्युक्तत्वा अलं वा अरे इदं विज्ञानायेत्युक्तेर्न विजानातीत्युक्ते प्रतिज्ञाविरोधः । नच सर्वाज्ञानं पुरुषार्थः ।

### **भावबोधटिप्पणी**

न हास्योद्ग्रहणायैव स्यादित्युक्तसैन्धवखिल्यस्थानीयमुक्तधर्मप्रतिपादकतया न प्रेत्य सञ्ज्ञाऽस्तीति वाक्यं व्याचष्टे - मुक्तानामिति ॥ अपिशब्देन मुक्तस्वरूपं समुच्चीयते । अन्यैरमुक्तैः । अमुक्तानामपि शास्त्रेण मुक्तस्वरूपादिज्ञानसद्भावादाह- शास्त्रं विनेति । तथाच अन्यैरज्ञायमानत्वाभिप्रायेणैव सञ्ज्ञा नास्तीत्युक्तम् । नत्वभावाभिप्रायेण । तथा सति 'अनन्तं वै नाम' इत्यादिश्रुतिविरोधादिति भावः । ननु परोक्तरीत्या प्रेत्य मुक्त्यनन्तरं सञ्ज्ञा ज्ञानं मुक्तस्य नास्ति मुक्तो न विजानातीत्येवार्थः किन्न स्यादित्यतस्तत्रान्तरानुपपत्तिं तावदाह- सति ॥ न विजानातीत्युक्ते । सञ्ज्ञा, नास्तीत्यस्य न विजानातीत्यर्थत्वे । अलं वा अरे इदं विज्ञानायेत्युक्तेर् न प्रेत्य सञ्ज्ञास्तीति मुक्तस्वरूपप्रतिज्ञया विरोधः स्यात् । कुतः ? सञ्ज्ञा नास्तीति मुक्तस्य ज्ञानाभावमुक्त्वा इदं मुक्तजातं विज्ञानाय विज्ञातुमलं समर्थमिति मुक्तस्य ज्ञानसद्भावोक्तेरित्यर्थः । किञ्च तस्य वाक्यस्य मुक्तो न विजानाति इत्यर्थत्वे मोक्षस्यापुरुषार्थत्वं स्यादित्याह - नचेति ॥

------------------------------------------------------------------------

मग्नस्य हि परेऽज्ञाने किन्न दुःखतरं भवेत्

## **भाष्यम्**

मग्नस्य हि परेऽज्ञाने किन्न दुःखतरं भवेत् ॥ इति च ॥

नानात्वेनाभिसम्बुद्धास्तदा तत्कालभाविना ।

संयोगः प्रकृतेर्नैषां मुक्तानां तत्त्वदर्शनात् ॥

प्रवर्तति पुनः सर्गे तेषां सा न प्रवर्तते ।

आनन्देन विना चैव भोगेन विषयेण च ॥

सर्वे ते ब्रह्मणस्तुल्या आधिपत्येन चैव हि ॥ इति वायुप्रोक्ते ॥

इवशब्दस्त्वस्वातन्त्र्यार्थे। नहि तदधीनं पृथगित्येवोच्यते ।

तस्मादमुक्तैर्न ज्ञायत इति सञ्ज्ञा नास्तीत्युक्तम् ।

### **भावबोधटिप्पणी**

न केवलं पुरुषार्थत्वाभावः । किन्तु अनर्थरूपत्वं च स्यादित्याह - मग्नस्य हीति ॥ ननु क्रियाकारकफलसम्बन्धस्यात्यन्तविच्छेदो हि मुक्तत्वमिति क्वास्ति मुक्तस्य ज्ञानमित्यतो मुक्तस्वरूपे प्रमाणमाह - नानात्वेनेति ॥ व्याख्यातमेतत् । ननु सञ्ज्ञा नास्तीत्युक्तं विज्ञानाभावमेवा - न्वयव्यतिरेकाभ्यां दृढीकर्तुं यत्र हीत्यादि वाक्यं प्रवृत्तम् । यत्र यदा अविद्यायां स्थितायां द्वैतमिव भवति शरीरेन्द्रियादिरूपं स्वव्यतिरिक्तं किमप्यपारमार्थिकं भवति । तत् तदा इतरः कर्ता इतरं घटमितरेण चक्षुषा पश्यतीत्यादि युज्यते । यत्र वा मुक्तावविद्यायां निवृत्तायामस्य विदुषः सर्वं कारणादिकम् आत्मैवाभूत् स्वव्यतिरेकेण किमपि नाभूत् तत्तस्यामवस्थायां केन करणेन कं विषयं पश्येदिति । तथाच ज्ञानसद्भावाङ्गीकारे मुक्तस्येदं ज्ञानाभावोपपादनमयुक्तं स्यादिति चेत् । न ! स्यादेतद्यदि मुक्तस्य ज्ञानाभावोपपादनायेदं प्रवृत्तं स्यात् । नचैवं किन्नाम अलं वा अरे इदं विज्ञानायेत्युक्तं मुक्तस्य ज्ञानसद्भावमुपपादयितुमेव । अद्वितीयचैतन्यमात्रावस्थानलक्षणं मोक्षमङ्गीकुर्वतामन्तेऽनिष्टप्रसङ्गं वक्तुं तस्य व्याप्तिसापेक्षत्वात्तदभिधानपूर्वकं प्रवृत्तत्वात् । नन्वापादनमनिष्टस्य भवति । नच भोगाभावादिकमनिष्टम् । अतः प्रसङ्गाभासोऽयमित्यतश्चाऽह– नचेति । सर्वस्य गन्धादेर्विषयस्य विज्ञानकरणस्य परमात्मनो विज्ञातुः स्वस्यान्येषां मुक्तानां चाज्ञानं पुरुषार्थो नच भवतीत्यर्थः । कुत इति चेत् । मोक्षे दर्शनादिभोगस्य प्रमितत्वेन तद्विरुद्धत्वादिति भावेनाऽह - मग्नस्येति ॥ ननु किमर्थमिदं परमते अनिष्टप्रसङ्गाभिधानपरतया व्याख्यायते? मुक्तौ करणाद्यभावाद् दर्शनादिकं नास्तीति वस्तुस्थितिकथनमेव किन्न स्यादित्यतो मुक्तौ भेदभोगादेः प्रमितत्वादिति भावेन तत्र स्पष्टप्रमाणमाह - नानात्वेनेति ॥ नन्वत्र इवशब्देन भेदमिथ्यात्वोक्तेः कथमुक्तार्थमिदं वाक्यम् इत्यतस्तदर्थमाह- इवशब्दस्त्विति ॥इवशब्दस्यास्वातन्त्र्यार्थत्वमुपपादयति-नहीति । यद् यदधीनं तत्ततः पृथगित्येव इवशब्दाशिरस्कपृथगितिशब्देन नोच्यते । तदनधीनस्यैव तथोच्यमानत्वात् । किन्तु इवशब्दशिरस्केनैव राज्ञः पृथगिव भृत्य इति प्रयोगदर्शनादित्यर्थः । हिशब्देनानुभवप्रसिद्धिं दर्शयति । श्रुतिव्याख्यानमुपक्रम्य अपव्याख्यानं किमर्थं निराक्रियत इत्याशङ्कां परिहरन्नुपसंहरति- तस्मादिति । ज्ञानाभावार्थत्वस्य निराकृतत्वादित्यर्थः । न ज्ञायते मुक्तस्वरूपं तत्सञ्ज्ञा चेति शेषः । तथाच अपव्याख्याननिरासस्य स्वव्याख्यानदाढ्यर्थत्वान्नासङ्गतिरिति भावः ।

