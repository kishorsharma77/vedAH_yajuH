+++
title = "०६ भगवान् मूर्तामूर्तविलक्षणः"

+++


## द्वे वा ब्रह्मणो रूपे मूर्तं चैवामूर्तं च ..

**अथ मूर्तामूर्तब्रह्मणम्**

**\[भगवान् मूर्तामूर्तविलक्षणः \]**

# **उपनिषत्**

द्वे वा ब्रह्मणो रूपे मूर्तं चैवामूर्तं च मर्त्यं चामृतं च स्थितं च यच्च सच्च त्यश्च ॥ १ ॥

## **भाष्यं**

विशरणावसादनयुक्तं सत् । ततं सर्वज्ञं च त्यम् ।

### **भावबोधटिप्पणी**

पूर्वोक्तविद्यायां सस्थूणं सदामं शिशुं वेदेत्युक्तत्या साम्यभ्रमनिरासाय स्थूणा- शब्दोक्तभगवतो मूर्तीमूर्तवैलक्षण्योक्त्याऽमूर्तसारत्वोक्त्या च अनशिशुशब्दोक्त- रमावायूत्तमत्वमाह अनेन ब्राह्मणेन । नन्वमूर्तस्यापि सत्वात्कथमेतत्सदिति मूर्तस्यैव सत्त्वमुच्यत इत्यतस्तस्यार्थमाह— विशरणेति ॥ विशरणं शैथिल्यम् अव्याप्तत्वमिति यावत् । अवसादनं प्रलयादौ ज्ञानविपरिलोपः । सदेः क्विबन्तस्य रूपमेतत् । वाय्वन्तरिक्षयोश्च नैतदस्तीति भावः । अप्रतीतेस्त्त्यमित्येतद् व्याचष्टे - ततमिति ॥ ततत्वात् तत् । ज्ञानरूपत्वाद् यम् । तनु विस्तार इत्यस्माड् डप्रत्यये निर्वचनत्वेन प्रत्ययाकारलोपे त् । गत्यर्थाद् या प्रापण इत्यस्मात् कप्रत्यये 'आतो लोप' इत्याकारलोपे यम् । च् च तद् य् च त्यमिति रूपसिद्धिरिति भावः ॥ १ ॥

------------------------------------------------------------------------

तदेतन्मूर्तं यदन्यद् वायोश्चान्तरिक्षाच्चैतन्मर्त्यमेतत्..

# **उपनिषत्**

तदेतन्मूर्तं यदन्यद् वायोश्चान्तरिक्षाच्चैतन्मर्त्यमेतत् स्थित- मेतत् सत् तस्यैतस्य मूर्तस्यैतस्य मर्त्यस्यैतस्य स्थितस्यै- तस्य सत एष रसो य एष तपति सतो ह्येष रसः ॥ २ ॥

## **भाष्यम्**

प्रलयेऽपि भगवदन्तरेव रता अक्षिताऽवस्थितेति श्रीरन्तरिक्षम् । 'य एष तपति' इत्यादित्यस्थो हिरण्यगर्भ उच्यते ।

### **भावबोधटिप्पणी**

नन्वेवं वायुरन्तरिक्षं चामूर्तमिति अन्तरिक्षशब्दोक्ताकाशस्य कथं त्यमित्येत- द्विशेषणमित्यतोऽत्रान्तरिक्षशब्देन रमैवोच्यत इति भावेन तं शब्दं तत्र निर्वक्ति— प्रलयेऽपीति । न केवलमिदानीं भगवता रता । किन्तु प्रयेऽपि कथं भगवदन्तरेव प्रलयेऽपीत्येतदक्षितेत्यत्रापि सम्बद्ध्यते । अन्तशब्दोपपदाद् रमतेर्डिप्रत्यये क्षि निवासगत्योरित्यस्माड्डप्रत्यये चान्तरिक्षमिति रूपसिद्धिरिति भावः । अन्तशब्दोपपदाद् रमतेर्डप्रत्यये प्रत्ययाकारलोपे अन्तर् । न विद्यते क्षं क्षयो यस्य तद् अक्षम् । तृतीयोऽतिशये इत्यकारस्येकारे इक्षम् अन्तर् च इक्षं चेति अन्तरिक्षमिति वा बोध्यम् । य एष तपतीत्युक्तो मूर्तरसः सूर्यमण्डलमिति प्रतीतिं वारयन्नाह - य इति ॥ २ ॥

