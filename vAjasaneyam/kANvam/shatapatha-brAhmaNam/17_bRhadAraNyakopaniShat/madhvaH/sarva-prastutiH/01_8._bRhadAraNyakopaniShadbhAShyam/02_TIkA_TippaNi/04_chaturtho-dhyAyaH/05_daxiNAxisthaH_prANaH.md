+++
title = "०५ दक्षिणाक्षिस्थः प्राणः"

+++


## तमेताः सप्ताक्षितय उपतिष्ठन्ते तद्या इमा ..

**\[दक्षिणाक्षिस्थः प्राणः \]**

# **उपनिषत्**

तमेताः सप्ताक्षितय उपतिष्ठन्ते तद्या इमा अक्षंल्लोहिन्यो राजयस्ताभिरेनं रुद्रोऽन्वायत्तोऽथ या अक्षन्नापस्ताभिः पर्जन्यो या कनीनिका तयाऽदित्यो यत्कृष्णं तेनाग्निर्यच्छुक्लं तेनेन्द्रोऽधरयैनं वर्तन्या पृथिव्यन्वायत्ता द्यौरुत्तरया नास्यान्नं क्षीयते य एवं वेद ॥२॥

## **भाष्यं**

दक्षिणाक्षिस्थितं वायुं सप्तदेवा उपासते ।

अक्षीणज्ञानमनसः सदाशिवपुरःसराः ॥

उपास्यमानं तैर्देवैर्मोक्षार्थं वायुमीश्वरम् ।

स्थूणया विष्णुना सार्धं यो विद्यात्सोऽन्नमश्नुते ॥

अक्षीणमेव मुक्तः सन् सर्वदुःखविवर्जितः ।

### **भावबोधटिप्पणी**

तमेताः सप्ताक्षितय इत्येतद् व्याचष्टे - दक्षिणाक्षिस्थितमिति ॥ इमा अलोन्य इति वायूपासकरुद्रादीनां चक्षुः प्रदेशनिष्ठत्वोक्त्योपास्यस्यापि वायोश् चक्षुःस्थितत्वमर्थंलब्धमिति भावेनैतदुक्तं स्वरूपेणाक्षिस्थित्वं सर्वसाधारणमित्यतो व्याचष्टे - अक्षीणेति ॥ उपासनायां तदक्षयस्यैवोपयोगादिति भावः । नास्यान्नं क्षीयते य एवं वेदेति वाक्यम् ऐहिकमात्रफलपरत्वप्रतीतिनिवारणाय व्याचष्टे - उपास्यमानमिति ॥
मोक्षार्थम् आनन्दातिशयार्थम् । 'तमेवं विद्वान्' इति श्रुतिविरोधपरिहारायोक्तं स्थूणया विष्णुना सार्धमिति ॥ २ ॥

------------------------------------------------------------------------

तदेष श्लोको भवति अर्वाग्बिलश्चमस ऊर्ध्वबुध्नस्तस्मिन् ..

# **उपनिषत्**

तदेष श्लोको भवति अर्वाग्बिलश्चमस ऊर्ध्वबुध्नस्तस्मिन् यशो निहतं विश्वरूपं तस्यासत ऋषयः सप्त तीरे वागष्टमी ब्रह्मणा संविदानेत्यर्वाग्बिलश्चमस ऊर्ध्वबुध्न इतीदं तच्छिर एष ह्यर्वाग्बिलश्चमस ऊर्ध्वबुध्नस्तस्मिन् यशो निहितं विश्वरूपमिति । प्राणा वै यशो विश्वरूपं प्राणानेव तदाह तस्याऽऽसत ऋषयः सप्त तीरे इति प्राणा वा ऋषयः प्राणानेतदाह वागष्टमी ब्रह्मणा संविदानेति वाग्घ्यष्टमी संवित्ता ॥ ३ ॥

## **भाष्यं**

विश्वरूपं यशश्चेति नाम्ना विष्णू रमा तथा ॥

वायु संस्थिता नित्यं सर्वेषां दक्षिणाक्षिगाः ।

पूर्णत्वाद् विश्वतो विष्णो रमायाः स्त्रीषु पूर्णतः ॥

वायोर्जीवेषु पूर्णत्वाद् यशोज्ञानसुखात्मकाः ।

प्राणाश्चैते प्रणेतृत्वादृषयो रुद्रपूर्वकाः ॥

### **भावबोधटिप्पणी**

तस्मिन् यशो निहितं विश्वरूपमिति मन्त्रं यशआदिशब्दानां प्रसिद्धार्थपरत्व- प्रतीतिं निवारयन् व्याचष्टे - विश्वरूपमिति ॥ सर्वेषां शिरसीति शेषः । ननु पूर्वं तमेताः सप्ताक्षितय इति वायोर्दक्षिणाक्षिस्थितत्वमित्युक्तं नैव तत्स्थूणा- भूतविष्णोस्तद्दामरूपरमाया अपि दक्षिणाक्षिस्थितत्वमुक्तप्रायमेव । तथाच विष्णुरमावायूनां दक्षिणाक्षिस्थितत्वे शिरः स्थितत्वप्रतिपादकमन्त्रोदाहरणम् असङ्गतमित्याशंकां परिहरति- सर्वेषां दक्षिणाक्षिगाः सन्तः शिरसि संस्थिता इति ॥ अनेन श्रुतौ तस्मिन्नित्यस्य दक्षिणाक्षिरूपशिरोभागविशेष इत्यर्थ इत्युक्तं भवति । विष्ण्वादिषु विश्वरूपशब्दं निर्वक्ति - पूर्णत्वादिति ॥ गुणैरिति शेषः । निरुपचरितपूर्णताज्ञापनाय पूर्णत्वादित्येवोक्तम् । स्त्रीषु जीवेष्विति निर्धारण सप्तम्यौ । स्त्रीशब्दः परतन्त्रचेतनोपलक्षकः । तेष्वेव यशः शब्दं निर्वक्ति- यश इति । एत इति वक्ष्यमाणमत्रापि सम्बद्ध्यते । यतो ज्ञानसुखात्मका अतो यश इति उच्यन्त इत्यर्थः । ननु प्राणा

वै यशो विश्वरूपमिति श्रोत्रादिप्राणानां यशो विश्वरूपत्वोक्तेः कथं विष्ण्वादिपरत्वेन व्याख्यानमित्यतः प्राणशब्दमपि विष्ण्वादिषु निर्वक्ति- प्राणाश्चेति ॥ प्राणा वा ऋषय इति वाक्यगतऋषिशब्दस्य प्रसिद्धऋषिपरत्वप्रतीतिनिरासाय प्राणशब्दनिर्वचनपूर्वकं तदभिधेयमाह - प्राणाश्चेति ॥ एते रुद्रपूर्वकाः । प्रणेतृत्वात्प्राणाश्च ॥ ३ ॥

