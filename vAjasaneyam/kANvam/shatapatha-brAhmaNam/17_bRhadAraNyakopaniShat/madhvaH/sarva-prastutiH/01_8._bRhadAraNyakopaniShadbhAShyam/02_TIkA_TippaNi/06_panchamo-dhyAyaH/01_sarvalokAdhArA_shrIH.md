+++
title = "०१ सर्वलोकाधारा श्रीः"

+++


## साहोवाचाहं वै त्वा याज्ञवल्क्य यथा काश्यो ..

**\[सर्वलोकाधारा श्रीः \]**

# **उपनिषत्**

साहोवाचाहं वै त्वा याज्ञवल्क्य यथा काश्यो वा वैदेहो वोग्रपुत्र उज्यं धनुरधिज्यं कृत्वा द्वौ बाणवन्तौ सपत्नातिव्याधिनौ हस्ते कृत्वोपोत्तिष्ठेदेवमेवाहं त्वा द्वाभ्यां प्रश्नाभ्यामुपोदस्थां तौ मे ब्रूहीति पृच्छ गार्गीति ॥ २॥

## **भाष्यम्**

बाणस्त्वयोमयः प्रोक्तः शरो नालोऽस्य कीर्तितः ॥ इत्यभिधानम् ॥ कर्मारस्तु तदा बाणं तीक्ष्णमञ्जलिकाभिधम् ।

सन्दधानः शरे यान्तं राजानं न ददर्श ह ॥ इति पाझे ॥

### **भावबोधटिप्पणी**

ननु बाणवन्तावित्युच्यमानौ कौ । शराविति चेन्न । तस्यैव बाणत्वेन कथं तस्यैव तद्वत्त्वमित्यतो बाणशरशब्दयोर् अभिधानपुराणवचनाभ्याम् अर्थभेदमाह– बाणस्त्विति । एतेन शराग्रे यो वंशखण्डः सन्धीयते स बाण उच्यत इति परव्याख्यानं प्रमाणविरुद्धमित्युक्तं भवति ।

------------------------------------------------------------------------

सा होवाच यदूर्ध्वं याज्ञवल्क्य दिवो यदर्वाक्..

# **उपनिषत्**

सा होवाच यदूर्ध्वं याज्ञवल्क्य दिवो यदर्वाक् पृथिव्या यदन्तरा द्यावापृथिवी इमे यद्भूतं च भवच्च भविष्यच्चेत्याचक्षते कस्मिंस्तदोतं च प्रोतं चेति ॥ ३ ॥

स होवाच यदूर्ध्वं गार्गि दिवो यदर्वाक् पृथिव्या यदन्तरा द्यावापृथिवी इमे यद्भूतं च भवच्च भविष्यच्चेत्याचक्षते आकाशे तदोतं च प्रोतं चेति ॥ ४ ॥

## **भाष्यं**

दीप्राकाशशब्दोक्ता श्रीर्हि सर्वाश्रया मता ।

तदाश्रयः परो विष्णुः सोऽस्थूलादिगुणो मतः ॥ इति स्कान्दे ॥

### **भावबोधटिप्पणी**

यदुक्तं सर्वाधारमूलप्रकृतेरपि भगवानेवाऽधार इत्युक्त इति तदयुक्तम् । श्रुतावविनाशित्वेनाक्षरशब्दाभिधेयायाश्चित्प्रकृतेस्सर्वाधाराकाशाधारत्वप्रतीत्या भगवतः सर्वाधारमूलप्रकृत्याधारत्वाप्रतीतेः । तथाचास्थूलत्वादिकमपि तस्या एवेत्यतः श्रुत्यर्थनिश्चायकं प्रमाणमाह- दीप्तेरिति ॥

