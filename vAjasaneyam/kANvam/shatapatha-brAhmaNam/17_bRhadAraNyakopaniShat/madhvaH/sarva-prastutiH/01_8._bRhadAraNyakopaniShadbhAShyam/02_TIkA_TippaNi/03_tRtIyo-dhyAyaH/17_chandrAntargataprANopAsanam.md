+++
title = "१७ चन्द्रान्तर्गतप्राणोपासनम्"

+++


## स एष संवत्सरः प्रजापतिः ..

**\[चन्द्रान्तर्गतप्राणोपासनम् \]**

# **उपनिषत्**

स एष संवत्सरः प्रजापतिः षोडशकलस्तस्य रात्रय एव पञ्चदशकला ध्रुवैवास्य षोडशी कला ॥ २० ॥

स रात्रिभिरेवाच पूर्यते अप च क्षीयते । सोऽमावास्यां रात्रिमेतया षोडश्या कलया सर्वमिदं प्राणभृदनुप्रविश्य ततः प्रातर्जायते । तस्मादेतां रात्रिं प्राणभृतः प्राणं न विच्छिन्द्यादपि कृकलासस्यैतस्या एव देवताया अपचित्यै ॥ २१ ॥

## **भाष्यं**

वायुः प्रजापतिः सोऽसौ चन्द्रसंस्थो विशेषतः ।

रात्रौ रात्रौ क्षयादस्य पूरणाद्रात्रिनामकाः ॥

कलाः पञ्चदश प्रोक्ता ध्रुवैवास्य तु षोडशी ।

अकलोऽपि स चन्द्रस्य कलाभिः प्रोच्यते तथा ॥

सोऽमावास्यां यतो रात्रौ प्राणभृत्सु व्यवस्थितः ।

कल्यावेशादल्पदोषः कृकलासबधोऽपि सन् ॥

तस्यां रात्रौ महादोषो देवतावेशतो भवेत् ।

वायुः संवत्सरः प्रोक्तो वत्सो विष्णोरसौ यतः ॥

सम्यगेव रतिं याति......................... ॥

### **भावबोधटिप्पणी**

‘स एष संवत्सरः प्रजापतिः षोडशकलः' इत्यत्र संवत्सरः प्रजापतिरित्यनुवादेन षोडशकलत्वं विधीयत इत्यनुपपन्नम् । प्रागनुक्तत्वेनानुवादासम्भवादिति भावेनात्र वाक्यभेदमङ्गीकृत्य ' स एष प्रजापतिः' इति वाक्यं व्याचष्टे - वायुरिति । प्रजापतिः प्रजानां पालक इत्यर्थः । ' स एष षोडशकलः’ इति वाक्यं चन्द्राभेद उच्यत इति प्रतीतिनिरासाय व्याचष्टे - सोऽसाविति ॥ अबपेक्षया विशेषत इत्यर्थः । रात्रीणामेव कलात्वमुच्यत इति प्रतीतिनिरासाय 'तस्य रात्रय एव पञ्चदश कलाः' इत्येतद् व्याचष्टे - रात्रिनामका इति ॥ अस्य वायोः पञ्चदश कला रात्रिनामकाः प्रोक्ता इति सम्बन्धः । तत्र निमित्तप्रदर्शनपरं ‘स रात्रिभिरेवा च पूर्यते अप क्षीयते' इति वाक्यं व्याचष्टे -- रात्राविति । एकैकस्याः कलाया एकैकस्यां रात्रौ क्षयपूरणे अभिप्रेत्य रात्रौ रात्राविति वीप्सा । 'ध्रुवैवास्य षोडशी कला' इति वाक्यं व्याचष्टे – ध्रुवैवेति ॥ षोडशी कला त्विति सम्बन्धः । ननु वायोरकलत्वात् कथं षोडशकलत्वोक्तिरित्यत आह- अकलोऽपीति । सः वायुः । चन्द्रस्य स्वाधिष्ठानस्य । तथा षोडशकल इति प्रोच्यते । यद्वा, वायोरागमापायिकला- शून्यत्वादध्रुवकलावत्त्वं कथमुच्यत इत्यत आह- अलोऽपीति ॥ अध्रुवकलारहितोऽपीत्यर्थः । सोऽमावास्याम्' इत्यादि ' तस्मादेतां रात्रिं प्राणभृतं प्राणं न विच्छिन्द्यात्' इत्यन्तं वाक्यं व्याचष्टे - सोऽमावास्यामिति । अतः प्राणिवधो न कर्तव्य इति शेषः । अपि कृकलासस्येत्यत्रापिपदोक्तकैमुत्यं स्पष्टयंस्तद्व्याचष्टे– कल्याबेशादिति ॥ ' स एष संवत्सरः' इति वाक्यं व्याचष्टे - वायुरिति ॥ २१ ॥

------------------------------------------------------------------------

यो वै स संवत्सरः प्रजापतिः ..

# **उपनिषत्**

यो वै स संवत्सरः प्रजापतिः षोडशकलोऽयमेव स योऽयमेवंवित् पुरुषस्तस्य वित्तमेव पञ्चदशकला आत्मैवास्य षोडशी कला स वित्तेनैवा च पूर्यतेऽप च क्षीयते तदेतन्नाभ्यं यदयमात्मा प्रधिर्वित्तं तस्माद्यद्यपि सर्वज्यानिं जीयत आत्मना चेज्जीवति प्रधिनाऽगादित्येवाहुः ॥ २२ ॥

## **भाष्यम्**

…………………………………स एवं विदुषि स्थितः ।

अध्रुवास्तु कला यद्वत्सौम्यास्तस्य तथा धनम् ॥

आगमापायवत्त्वात्तु ध्रुवावद् देह उच्यते ।

नाभिस्थानं शरीरं तु चक्रस्य प्रधिवद् धनम् ॥

सर्वस्वविजयेऽप्यस्मात् प्रधिमात्रं हि गच्छति ।

एवं महागुणान् देवानेवं यो वेद पूरुषः ॥

न चैभ्योऽतिप्रियः कश्चिद् विष्णोरस्ति कदाचन ॥

चतुर्थं भोज्यमेवान्नं सर्वसाधारणं स्मृतम् ।

आत्मनोऽतिसमीपत्वं तस्य योऽन्नस्य मन्यते ॥

अक्षयं पापमस्य स्याद् देवब्रह्मस्वहारिणः ।

तदेव मन्त्रयुक्तत्वाद् बलिहोमात्मना द्वयम् ॥

देवानां प्रददौ विष्णुस्तस्मान्नैवेच्छया यजेत् ।

### **भावबोधटिप्पणी**

'यो वै संवत्सरः प्रजापतिः षोडशकलोऽयमेव स योऽयमेवंवित्पुरुषः ' इति वाक्यं ज्ञानिना वायोरभेद उच्यत इति प्रतीतिनिरासाय व्याचष्टे - स इति ॥ स चन्द्रसंस्थो वायुर् एवंविदुषि हरेः सप्तान्नस्रष्टृत्वज्ञानिनीत्यर्थः । ‘तस्य वित्तमेव पञ्चदशकलाः' इत्येतद् व्याचष्टे - अध्रुवा इति । तस्य ज्ञानिस्थ- वायोर् धनम् इति सम्बन्धः । कुत इत्यतः स वित्तेनैवा च पूर्यतेऽप च क्षीयते' इत्येतद् व्याचष्टे– आगमापायवत्त्वादिति ॥ ' आत्मैवास्य षोडशी कला' इति वाक्यं व्याचष्टे - ध्रुवावदिति ॥ ध्रुवकलावदित्यर्थः । ‘तदेतन्नाभ्यम्’इत्यादिवाक्यं व्याचष्टे— नाभिस्थानमिति । चक्रस्येति पूर्वेणोत्तरेण च सम्बद्ध्यते । प्रधिवद् अरनेम्यादिवदित्यर्थः । ' तस्माद् यद्यपि ' इति वाक्यं व्याचष्टे– सर्वस्वेति । सर्वज्यानिमित्यस्यार्थः- सर्वस्वेति ॥ सर्वस्य पराजयेऽपीत्यर्थः । अस्मात् पुरुषात् । प्रधिनागादित्यस्यार्थः- प्रधिमात्रमिति ॥ प्रधिस्थानीयं वित्तमात्रं गच्छति नतु शरीरमिति भावः । हिशब्देनाऽहुरित्युक्तप्रसिद्धिर्दर्शिता 1 यो लोका एत एवेत्यादिनोक्तमनआदिमहिमज्ञानिनः प्रयोजनं स्वयमाह- एवमिति । देवान् ब्रह्मसरस्वतीवायून् । ' एवं त्रीण्यात्मनेऽकुरुत' इति मन्त्रव्याख्यानरूपब्राह्मणं व्याख्याय इदानीं 'एकमस्य साधारणमन्नम्' इति मन्त्रव्याख्यानरूपं ‘इदमेवास्य तत्साधारणमन्नं यदिदमद्यते' इति वाक्यं व्याचष्टे - चतुर्थमिति ॥ ' स य एतदुपास्ते न स पाप्मनो व्यावर्तते' इति वाक्यं साधारणान्नकृत्त्वेन भगवदुपासकस्य पापव्यावृत्तिः कथ्यत इति प्रतीतिनिरासाय व्याचष्टे - आत्मन इति ॥ स्वकीयमेवेत्यर्थः । अनेनोपास्त इत्युपशब्दस्याऽवृत्तिः । ततश्च य एतदन्नम् उप स्वसमीपे वर्तमानं स्वकीयमेवेति यावत् । उपास्ते मन्यत इति व्याख्यातं भवति । पापव्यावृत्तिनिषेध- लब्धार्थकथनमक्षयमिति । कुत इत्यतो मिश्रं ह्येतदित्युक्तम् । नन्वेतदन्नस्य देवब्रह्मस्वत्वेन मिश्रत्वेऽपि कुतोऽयं न स पाप्मनो व्यावर्तते' इत्यत आह— देवेति ॥ 'द्वे देवानभाजयत्' इति मन्त्रो 'हुतं च प्रहुतं च' इति व्याख्यातः । तदनुपपन्नम् । हुतप्रहुतयोरात्माद्यन्नमनआदिवत्साधारणान्नात्पृथग- भावाद् इत्यतस्तद् व्याचष्टे - तदेवेति ॥ तस्मान्नेष्टियाजुकः स्यादित्येतद् व्याचष्टे– तस्मादिति ॥ मन्त्रपूतस्य साधारणान्नस्य देवान्नत्वादित्यर्थः ।

