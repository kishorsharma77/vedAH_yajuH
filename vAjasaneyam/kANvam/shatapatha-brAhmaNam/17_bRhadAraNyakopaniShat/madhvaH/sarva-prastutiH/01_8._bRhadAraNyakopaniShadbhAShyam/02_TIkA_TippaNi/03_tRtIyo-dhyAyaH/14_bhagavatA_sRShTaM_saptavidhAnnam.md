+++
title = "१४ भगवता सृष्टं सप्तविधान्नम्"

+++


## यत्सप्तान्नानि मेधया तपसाऽजनयत् पितैकमस्य साधारणं द्वे देवानभाजयत्

**अथ सप्तान्नब्राह्मणम्**

**\[ भगवता सृष्टं सप्तविधान्नम् \]**

# **उपनिषत्**

यत्सप्तान्नानि मेधया तपसाऽजनयत् पितैकमस्य साधारणं द्वे देवानभाजयत् । त्रीण्यात्मनेऽकुरुत पशुभ्य एकं प्रायच्छत् तस्मिन् सर्वं प्रतिष्ठितं यच्च प्राणिति यच्च न कस्मात् तानि न क्षीयन्तेऽद्यमानानि सर्वदा । यो वै तामक्षितिं वेद । सोऽन्नमत्ति प्रतीकेन स देवानपि गच्छति स ऊर्जमुपजीवतीति श्लोकाः ॥ १ ॥

## **भाष्यम्**

पिता विष्णुः । यद् यदा । तपसा प्राणिनां कर्मभिः । मेधया स्वेच्छया । 'स हीदमन्नं धिया धिया जनयते कर्मभिः ' ॥ इति वचनात् ॥

### **भावबोधटिप्पणी**

एवं चतुर्मुखादिदेवतास्रष्टृत्वेन प्रकृतस्य परमात्मनः सप्तान्नस्रष्टृत्वरूपं महिमान्तरमाह- यत्सप्तेत्यादिना ॥ अयं मन्त्रः पिता क्षेत्रज्ञो ज्ञानकर्माधिकारी मेधया तपसा पाङ्क्ङ्केन कर्मणा । सप्तान्नानि यत्प्रसिद्धमन्नमजनयत् । तन्मध्ये एकमस्य साधारणमिति परेण व्याख्यातः । तदसदिति भावेन तावत्पितृशब्दार्थमाह- पितेति । ‘यो नः पिता' इति श्रुतेः । देवतास्रष्टृत्वेन परमात्मन एव प्रकृततया पितृशब्देन तस्यैव ग्राह्यत्वाच्च न तद्व्याख्यानं युक्तमिति भावः । यदित्यस्य यत्प्रसिद्धमिति व्याख्यानमप्यसत् । एकवचनान्तयच्छब्दस्य बहुवचनान्तान्नशब्दसामानाधिकरण्यायोगादिति भावेन तदर्थमाह-- यदिति ॥ तपसेत्यस्य सन्तापार्थकताप्रतीतिनिरासाय तपःशब्दार्थमाह- तपसेति ॥ यद्वा, पाङ्केन कर्मणेत्यपि व्याख्यानमसत् । प्राणिनां कर्ममात्रस्य सप्तान्नोत्पत्तौ निमितत्वेन तद्विशेषोपादाने नियामकाभावाद् इति भावेन तपसेत्यस्यार्थमाह-तपसेति ॥ मेधयेत्यस्य ज्ञानकर्माधिकारिमेधयेत्यपि व्याख्यानमसत् । मेधाशब्दस्य कर्मार्थत्वे तपसेत्यनेन पौनरुक्त्यापातात् । पाङ्कोपासनयेत्यर्थ इति न युक्तम् । नहि ज्ञानकर्माधिकारिणो जीवस्य पाङ्कोपासनं सप्तान्नोत्पत्तौ कारणमित्यत्र नियामकमस्तीति भावेन मेधाशब्दार्थमाह- मेधयेति ॥ तपो मेधाशब्दयोरुक्तार्थत्वं कुत इत्यत उत्तरब्राह्मणेनैव तथा व्याख्यानादिति भावेनाऽह - स हीति ॥ धिया स्वेच्छया ॥

------------------------------------------------------------------------

यत्सप्तान्नानि मेधया तपसाऽजनयत् ..

# **उपनिषत्**

यत्सप्तान्नानि मेधया तपसाऽजनयत् पितैकमस्य साधारणमितीदमेवास्य तत्साधारणमन्नं यदिदमद्यते । स य एतदुपास्ते न स पाप्मनो व्यावर्तते मिश्रं ह्येतत् ॥ २ ॥

द्वे देवानभाजयदिति हुतं च प्रहुतं च । तस्माद् देवेभ्यो जुह्वति च प्रजुह्वत्यथो आहुर्दर्शपूर्णमासाविति तस्मान्नेष्टियाजुकः स्यात् ॥३॥

पशुभ्य एकं प्रायच्छदिति तत्पयः । पयो ह्येवाग्रे मनुष्याश्च पशवश्चोपजीवन्ति । तस्मात् कुमारं जातं घृतं वै वाऽग्रे प्रतिलेहयन्ति स्तनं वाऽनुधापयन्त्यथ वत्सं जातमाहुरतृणाद इति ॥ ४ ॥

तस्मिन् सर्वं प्रतिष्ठितं यच्च प्राणिति यच्च नेति पयसि हीदं सर्वं प्रतिष्ठितं यच्च प्राणिति यच्च न तद्यदिदमाहुः संवत्सरं पयसा जुह्वदपपुनर्मृत्युं जयतीति न तथा विद्याद्यदहरेव जुहोति तदहः पुनर्मृत्युमपजयत्येवं विद्वान् सर्वं हि देवेभ्योऽन्नाद्यं प्रयच्छति ॥५॥

कस्मात् तानि न क्षीयन्तेऽद्यमानानि सर्वदेति । पुरुषो वा अक्षितिः स हीदमन्नं पुनः पुनर्जनयते ॥ ६ ॥

यो वैतामक्षितिं वेदेति । पुरुषो वा अक्षितिः । स हीदमन्नं धिया धिया जनयते कर्मभिर्यद्धैतन्न कुर्यात् क्षीयेत ॥ ७ ॥

ह सोऽन्नमत्ति प्रतीकेनेति मुखं प्रतीकं मुखेनात्त्येतत् स देवानपि गच्छति स ऊर्जमुपजीवतीति प्रशंसा ॥ ८ ॥

त्रीण्यात्मनेऽकुरुतेति मनो वाचं प्राणं तान्यात्मनेऽकुरुतान्यत्रमना अभूवं नादर्शमन्यत्रमना अभूवं नाश्रौषमिति मनसा ह्येव पश्यति मनसा शृणोति कामः सङ्कल्पो विचिकित्सा श्रद्धाऽश्रद्धा धृतिरधृतिर्ह्रीर्धीभीरित्येतत् सर्वं मन एव तस्मादपि पृष्ठत उपस्पृष्टो मनसा विजानाति यः कश्च शब्दो वागेव सैषा ह्यन्तमायत्तैषा हि नः प्राणोऽपानो व्यान उदानः समानोऽन इत्येतत्सर्वं प्राण एवैतन्मयो वाऽयमात्मा वाङ्मयो मनोमयः प्राणमयः ॥ ९ ॥

## **भाष्यं**

सप्तान्नानि यदा विष्णुः परमः पुरुषो विभुः ।

ससर्ज तेषां स्वार्थानि चकार त्रीणि केशवः ॥

मनो वाचं तथा प्राणं तस्मात्तैस्तुष्टिमेति सः ।

तस्मात्तद्भक्तिकामः स्यात् सङ्कल्पं तत्कृतिं प्रति ॥

कुर्यात्तद्वेदनेच्छां च श्रद्धां तस्य गुणोन्नतौ ।

अश्रद्धामन्यसाम्ये चाऽप्यन्येषामुन्नतौ ततः ॥

अन्येषां तत्स्वरूपत्वे प्राकृतत्वादिकेऽस्य च ।

धृतिं तन्निन्दिवागादौ प्राप्ते तत्रैव चाधृतिम् ॥

तन्मतस्य विसर्गार्थे ह्रियं तद्भक्तिवर्जने ।

तद्विवेके धियं चैव तदज्ञाने भियं तथा ॥

वाचं नित्यं तद्गुणोक्तौ प्राणं तत्कर्मणि स्फुटम् ।

तदन्यकर्मसन्त्यागे चापानं व्यानमस्य च ॥

विरोधिनां निरासित्वेऽथोदानं योगधारणे ।

मनोवागादीन्द्रियाणां समानं नियमेऽत्र तु ॥

अन्नमुक्तेषु सुस्थैर्ये नरः कुर्यात्सदैव हि ।

### **भावबोधटिप्पणी**

प्रमाणविरुद्धत्वाच्च न परकीयं व्याख्यानं युक्तमिति भावेन ब्राह्मणं प्रमाणेन व्याचष्टे - सप्तान्नानीति ॥ ससर्ज । तदेति शेषः । ' त्रीण्यात्मने कुरुत ' इति ‘मन्त्रः प्रतीकग्रहणपूर्वकं मनोवाचं प्राणं तान्यात्मने कुरुत' इति ब्राह्मणेन व्याख्यातः। देबाद्यपेक्षया विष्णोर्हृतादिदेवान्नापेक्षया तदन्नस्य प्राधान्यादाद तद्ब्राह्मणं व्याचष्टे— तेषामिति । तेषामन्नत्वादेवेत्यर्थः । ननु कथं मन आदीनां विष्णुतुष्टिहेतुत्वेन तदन्नत्वम्? तदन्यविषयकमनआदेस् तत्तुष्टिहेतुत्वा- सम्भवाद् इत्यतो न वयमन्यविषयकमनआदीनां विष्ण्वन्नत्वं ब्रूमः । किन्तु तद्विषयकाणामेव । अतः 'कामः सङ्कल्पो विचिकित्सा श्रद्धा श्रद्धा धृतिरधृति- र्हीर्धीर्भीरित्येतत्सर्वं मन एव' इत्युक्तमनोवृत्तीनां यः कश्चन शब्दो बागेवेत्युक्तवाचश्च प्राणोऽपानोव्यान उदानः समान इत्युक्तप्राणवृत्तीनां च विष्णुविषयकत्वमेव कर्तव्यमित्याह - तस्मादिति । तद्वेद नेच्छामीत्यनेन विचिकित्साशब्द इच्छार्थक इत्युक्तं भवति ॥ तन्निन्दीति ॥ विष्णुगुणोन्नतिनिन्दकवागादौ प्राप्तेऽपि तत्रैव तद्गुणोन्नतावेव धृतिं कुर्यादित्यर्थः । तन्मतस्य विसर्गार्थे अधृतिमिति सम्बन्धः । मनोवागादीन्द्रियाणाम् अत्र परमात्मनि नियमे नियमने समानं कुर्यादिति सम्बन्धः । कदाचित्तद्विषयकमनआदेर्न विष्ण्वन्नत्वं किन्त्वित्यत आह- अन्नमिति ॥ मनआदेरुक्तेषु विष्णुभक्त्यादिषु सदैव सुस्थैर्ये सति नरस्तन्मन आदिकं विष्ण्वन्नं कुर्यात् । तस्यैव विष्णुप्रीतिहेतुत्वादिति भावः ॥

