+++
title = "०३ त्रयस्त्रिंशद्देवताः"

+++


## अथ हैनं विदग्धः शाकल्यः पप्रच्छ ..

**अथ शाकल्यब्राह्मणम् \[त्रयस्त्रिंशदेवताः\]**

# **उपनिषत्**

अथ हैनं विदग्धः शाकल्यः पप्रच्छ कति देवा याज्ञवल्क्येति स हैतयैव निविदा प्रतिपेदे यावन्तो वैश्वदेवस्य निविद्युच्यन्ते त्रयश्च त्री च शता त्रयश्च त्री च सहस्रेत्योमिति होवाच कत्येव देवा याज्ञवल्क्येति त्रयस्त्रिंशदित्योमिति होवाच कत्येव देवा याज्ञवल्क्येति षडित्योमिति होवाच कत्येव देवा याज्ञवल्क्येति त्रय इत्योमिति होवाच कत्येव देवा याज्ञवल्क्येति द्वावित्योमिति होवाच कत्येव देवा याज्ञवल्क्येत्यध्यर्ध इत्योमिति होवाच कत्येव देवा याज्ञवल्येत्येक इत्योमिति होवाच कतमे ते त्रयश्च त्री च शता त्रयश्च त्री च सहस्रेति ॥ १ ॥

स होवाच महिमान एवैषामेते त्रयस्त्रिंशत्त्वेव देवा इति कतमे ते त्रयस्त्रिंशदित्यष्टौ वसव एकादश रुद्रा द्वादशादित्यास्त एकत्रिंशदिंद्रश्चैव प्रजापतिश्च त्रयस्त्रिंशा इति ॥ २ ॥

## **भाष्यं**

ये ये वराः सुरास्ते तु परेषां महिमात्मकाः ।

महीत्युक्तं हि माहात्म्यं महिमानो हि तन्मिताः ॥

एवं हि महिमाशब्दस्तद्वशत्वं वदत्ययम् ।

यत्र माहात्म्यवाची स्यान्महत्त्वं महिमा तथा ॥

त्रयस्त्रिंशत्सुराणां हि परिवारास्ततः परे ।

षण्णामेते त्रयाणां ते ते द्वयोः साधिकस्य तौ ॥

एकस्य सोऽपि क्रमतः पराधीनस्वरूपिणः ।

पराधीनबलाश्चैव पराधीनप्रवृत्तयः ॥

एक एव स्वतन्त्रोऽसौ भगवान् पुरुषोत्तमः ॥

### **भावबोधटिप्पणी**

ननु महिमान एवैषामेत इत्यत्र एते त्रयस्त्रिंशत्सङ्ख्याका देवा एषां त्रयश्च त्रीशतेत्याद्युक्तानां महिमान एवेत्यन्यथाप्रतीतिनिरासाय एषामेत इत्यनयोः परामृश्यं दर्शयंस्तद्वाक्यं व्याचष्टे - ये य इति । अत्र वीप्साया न केवलं त्रयश्च त्री च शतेत्युक्तास् त्रयस्त्रिंशच्छतसङ्ख्याका देवास् त्रयस्त्रिंशतां देवानां महिमानः, किन्तु ते त्रयश्च त्री च सहस्रेत्युक्तास् त्रयस्त्रिंशत्सहस्रसङ्ख्याका देवाः । एषां त्रयश्च त्री च शतेत्युक्तानां देवानां महिमान इति वाक्य- योजनामभिप्रैति । परेषामुत्तमानाम् । नन्ववराणामुत्तममाहात्म्यरूपत्वाभावात्कथं ते तन्महिमात्मका इत्यतोऽत्र महिमान इत्यस्य विवक्षितमर्थमाह- महीत्युक्तमिति ॥ आद्यो हिशब्दः महीत्यस्य माहात्म्यार्थत्वे । द्वितीयस्तु मेत्यस्य मर्यादारूपमानार्थत्वे प्रसिद्धिमाह । तन्मितास्तेन परिमिता न्यूनाः । एवं महिमशब्दार्थमुक्त्वा एषां महिमान इति षष्ठीलब्धमर्थमाह - एवं हीति ॥ ननु सर्वाप महिमशब्दस्योक्तार्थत्वे 'सत्यः सो अस्य महिमा' 'देव महिम्नः परमन्तमाप' इत्यादावपि महिमशब्दस्योक्तार्थत्वं स्यादित्यत उक्तम् ॥ अयमिति ॥ महिमान इति श्रुतिगतः । स्तर्हि तत्र महिमशब्दार्थ इत्यत आह- यत्रेति ॥ यत्र 'सत्यः सो अस्य महिमा' इत्यादौ महिमशब्दः माहात्म्यवाची विवक्षितः स्यात् । तदा तत्र महिमा महिमशब्दार्थः महत्वमित्यर्थः । ननु कत्येव देवा याज्ञवल्क्येति प्रश्नस्य त्रयश्च त्री च शतेत्यादिना परिहारस्योक्तत्वात् कत्येव देवा याज्ञवल्क्येति पुनः प्रश्नतत्परिहाराणामसम्भवः । नच सङ्कोचसङ्ख्याविषयप्रश्ने तत्परिहारोऽयमिति वाच्यम् । व्यर्थत्वादित्यतः पूर्वपूर्वोक्तेषु अधिकाधिकविवक्षया पुनः प्रश्न इति ज्ञापनाय परिहारवाक्यानां तात्पर्यमाह— त्रयस्त्रिंशत्सुराणामिति । त्रयश्च त्रीच शतेत्युक्तानां मध्ये ततस् त्रयस्त्रिंशद्देवेभ्यः परे देवास् त्रयस्त्रिंशत्सुराणां परिवाराः । षण्णामेते इत्यत्रापि त्रयस्त्रिंशत्सुराणां ततः पर इति पदत्रयमनुवर्तते । त्रयस्त्रिंशत्सुराणां मध्ये ततः षड्भ्यः परे एते सप्तविंशत्सङ्ख्याका देवाः । षण्णां परिवारास् त्रयाणां ते इत्यत्र षण्णां ततः परे इति पदत्रयमनुवर्तते । षण्णां मध्ये ततस् त्रिभ्यः परे ते त्रयो देवास् त्रयाणां परिवाराः । ते द्वयोरित्यत्रापि षण्णां ततः पर इत्यनुवर्तते । षण्णां मध्ये ततः द्वाभ्यां परे ते चत्वारो देवा द्वयोः परिवाराः साधिकस्य तावित्यत्र द्विवचनमविवक्षितम् । द्वयोस् ततः पर इति अत्रानुवर्तते । द्वयोर्मध्ये ततः साधिकात् पर एकः साधिकस्य परिवारः । सोऽपि साधिकोऽपि एकस्य परिवार इति योज्यम् । अमात्यादीनां राजादिपरिवारत्ववन् नावरदेवानामुत्तमदेवपरिवारत्वमित्याशयेन प्रागुक्तं तद्वशत्वं विवृणोति - क्रमत इति ॥ बलशब्दो ज्ञानाद्युपलक्षकः । एक इत्युक्तविष्णोरपि पराधीनस्वरूपत्वादिकं किं नेत्याह- एक एवेति ॥ २ ॥

------------------------------------------------------------------------

कतमे बसव इत्यग्निश्च पृथिवी ..

# **उपनिषत्**

कतमे बसव इत्यग्निश्च पृथिवी च वायुश्चान्तरिक्षं चाऽदित्यश्च द्यौश्च चन्द्रमाश्च नक्षत्राणि चैते वसव एतेषु हीदं वसु सर्वं निहितमिति तस्माद् वसव इति ॥ ३ ॥

## **भाष्यम्**

अग्रं विष्णुं नयेद् यस्मात् सुपर्णोऽग्निरुदाहृतः ॥

प्रथितं हरिमादाय वातीति प्रथिवः स्मृतस्

तद्भार्या पृथिवी नाम यत् तदिच्छानुसारिणी ॥

सर्वज्ञानात् तथाऽऽयुष्ट्वात् सूत्रात्मा वायुरुच्यते ।

श्रद्धानामैव तत्पत्नी सर्वस्यान्तर्निरीक्षणात् ॥

अन्तरिक्षमिति प्रोक्ता देवेभ्योऽधिकवीक्षणात् ।

आदिकालस्थितो यस्मादादित्यस्तु सदाशिवः ॥

द्यौरुमा च समुद्दिष्टा वाग्रूपा द्योतिका यतः ।

त एते सर्वदेवेभ्यो विशिष्टास्तद्वशाः परे ॥

नक्षत्रमिन्द्र उद्दिष्टश्चन्द्रः काम उदाहृतः ।

अत्राणात् सूर्यचन्द्राद्यैराह्लादाच्चैव हेतुतः ॥

वासयन्ति जगद्यस्मादेतेऽष्टौ वसवः स्मृताः।

ज्ञानादिषड्गुणाः षट्सु तदन्येभ्योऽधिका यतः ॥

सुष्वपित एवोच्च वन्द्राद्याः पूर्वकीर्तिताः ।

### **भावबोधटिप्पणी**

ननु षण्णामेते परिवारा इत्युक्तमसत् । ते च षड्वसुषूक्ता अन्यादय एव कतमे षडिति प्रश्नोत्तरे कथ्यन्ते । एतेषामेव शब्दानां तत्र श्रवणात् । तेषां प्रसिद्धानां त्रयस्त्रिंशत्स्वाधिक्यम् । अग्न्यादीनां चन्द्राद्युत्तमत्वाभावादित्यतः प्रथमवाक्यगताग्न्यादिशब्दाभिधेयान् तेषु तन्निर्वचनपूर्वकमाह - अग्रमित्यादिना ॥ अग्रशब्दे कर्मण्युपपदे नयतेः कर्मणि डिप्रत्यय उपपदरशब्दलोपश्च । प्रथितशब्दे कर्मण्युपपदे वातेः कर्तरि कप्रत्यय उपपदतकारलोपश्च । तद्भार्या गरुडभार्या पृथिवीनाम । ननु प्रथिवस्येयं प्राथिवीति स्यात् पृथिवीति कथमित्यत आह- यत्तदिति । यद्यस्मात्तदिच्छानुसारिणी तस्मादभेदोपचारेण तेनैव शब्देनोच्यते । निर्वचनत्वाद् रेफस्य ऋवर्णः । स्त्रीत्वात् ङीबिति भावः ॥
सर्वज्ञत्वादिति । गत्यर्थाद् वातेः कर्तरि क्तः विशेषानुक्तेः सर्वज्ञत्वादित्युक्तम् । आयुष्ट्वाद् आयुःप्रदत्वाद् वश्वासावायुश्चेति वायुरिति विग्रहः । सर्वेषामप्यन्तर्निरीक्षितृत्वात्को विशेष इत्यत आह- देवेभ्य इति ॥ शेषादिभ्य इत्यर्थः । उमाद्यपेक्षया आदिकालस्थितः । आदिशब्दाद्भवार्थे त्यप्रत्ययः । चशब्दो ऽत इत्यर्थे वाग्रूपा वागभिमानिनी सती यतो द्योतिका अर्थप्रकाशिका अत उमा द्यौः समुद्दिष्टा । नन्वस्त्वैवं वसुषूक्ता अग्न्यादिशब्दाभिधेया गरुडाद्याः कतमे षडिति प्रश्नोत्तरगताम्यादयो यदि प्रसिद्धास्तदाप्यनुप- पत्तिरेव ।
प्रसिद्धाय्र्यादीनां गरुडाद्युत्तमत्वाभावादित्यतस्तत्रोक्ता अप्यग्न्यादय एत एव I तेषां च चन्द्राद्युत्तमत्वं सम्भवतीत्याशयेनाह - त एत इति ॥ नक्षत्रचन्द्रमःशब्दार्थावाह - नक्षत्रमिति । तौ शब्दौ तत्र निर्वक्ति- अत्राणादिति । एतेषु हीदं वसु सर्वं हितमिति तस्माद् वसव इति वाक्यं व्याचष्टे- वासयन्तीति ॥ अन्तर्णीतण्यर्थाद्वसतेः कर्तर्युकार -प्रत्ययः ॥कतमे षडिति प्रश्ने वसुषुक्ता अग्न्यादय एव षडित्युच्यन्ते तेषां त्रयस्त्रिंशत्सु देवेषु वसुष्वप्याधिक्यं कुत इत्याशङ्कापरिहाराय प्राप्तम् एतेषु हीदं सर्वं षडिति वाक्यं हेतुहेतुमद्भावं दर्शयन्व्याचष्टे – ज्ञानादीति । अन्येभ्य इन्द्रादिसप्त- विंशद्देवेभ्यः। न केवलं त्रयस्त्रिंशत्सु किन्तु वसुष्वपीत्यपिशब्दः ॥ ३ ॥

