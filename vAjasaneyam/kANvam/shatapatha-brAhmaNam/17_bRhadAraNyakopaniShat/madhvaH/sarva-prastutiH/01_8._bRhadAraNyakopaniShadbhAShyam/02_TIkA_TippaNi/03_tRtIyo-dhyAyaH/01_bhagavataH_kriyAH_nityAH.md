+++
title = "०१ भगवतः क्रिया नित्याः"

+++


## स्वरूपेषु विशेषो यः स्वरूपं तस्य सोऽपि तु

**\[ भगवतः क्रिया नित्याः\]**

## **भाष्यं**

स्वरूपेषु विशेषो यः स्वरूपं तस्य सोऽपि तु ॥

क्रियाणां च न नाशोऽस्ति तच्छक्तेः पूर्वकालतः ।

विशेष एवोपरतिः क्रियायाः समुदीरिता ॥

### **भावबोधटिप्पणी**

ननु विष्णोः स्वरूपादिषु विद्यमानस्य विशेषस्य तदभिन्नत्वे विशेषविशेषिभाव- व्यवहारानुपपत्तेस्तद्भेदो वाच्यः । अतः कथं केवलाभेद आत्मनीत्युक्तमित्यत आह-- स्वरूपेष्विति ॥ नन्वथापि केवलाभेद आत्मनीत्ययुक्तम् । विष्णोः स्वक्रियादिभिरत्यन्ताभेदायोगात् । विष्णोर्नित्यत्वात्तत्क्रियाणां चानित्यत्वात् । नित्यानित्ययोश्च केवलाभेदायोगात् । तथाच तत्र भेद एवाङ्गीकार्य इति न क्वापीति कथमुक्तम् इत्यत आह- क्रियाणां चेति ॥ विष्णुसमुच्चयार्थश्चशब्दः । विष्णुक्रियाणामित्यर्थः । नन्वीश्वरस्य परिस्पन्दरूपक्रियाया एवाभावेन तदनित्यत्वशङ्का तत्परिहारश्चेति द्वावप्यनुपपन्नौ । नन्च ज्ञानादिरूपधात्वर्थक्रियाणां बिनाशाभावः साधनीयः । ईश्वरज्ञानादिनित्यत्वस्य परेणाप्यभ्युपगतत्वादिति चेन्न । ईश्वरस्य परिस्पन्दाभावे प्रमाणाभावात् । परममहत्परिमाणेन तत्साधनस्याणुमध्यमपरिमाणाभ्यां सत्प्रतिपक्षत्वात् । असिद्धिशङ्काया उभयत्रापि साम्यात् । ‘महतो महीयान्’' इति श्रुतत्वान्नासिद्धिरिति चेत् । ‘अणोरणीयान्’ इतीतरस्यापि श्रुतत्वात् । अणोरणीयस्त्वम् अप्रत्यक्षत्वोपलक्षकमिति चेत् । महतो महत्त्वमपि पूज्यत्वमिति किं न स्यात् । विरोधादुभयाङ्गीकारो नोचित इति चेत् । तर्हि प्रथमप्राप्तत्वाद् अणुत्वमेव ग्राह्यम् । परिहरिष्यते चायं विरोधः पञ्चमाध्याये । ननु ईश्वरक्रियाणां कुतो न विनाश इति चेत्, प्रमाणाभावात् । न तावत्तत्र प्रत्यक्षमस्ति । ईश्वरतत्क्रिययोरप्रत्यक्षत्वात् । नाप्यनुमानम् । लिङ्गाभावात् । क्रियात्वं लिङ्गमिति चेत्तद्यदि धात्वर्थत्वं तदा ज्ञानेच्छाप्रयत्नैः सत्तया च व्यभिचारात् । यदि च परिस्पन्दत्वं तदानी - मीश्वरपरिस्पन्दानामपि नित्यत्वेन व्यभिचारात् । विपक्षे बाधकाभावेनाप्रयो- जकत्वाच्च । अन्यथा ज्ञानत्वादिना ज्ञानाद्यनित्यतासाधनसौलभ्यात् । नच ज्ञानानित्यत्वे धर्मिग्राहकप्रमाणबाधः । केवलानुमानस्य तस्याप्रामाण्यात् । आगमस्य तत्रापि साम्यात् । कार्यत्वस्योपाधित्वाच्च । नच पक्षेऽपि तत्साधनीयम् । तदकार्यत्वस्य श्रुत्यादिसिद्धत्वेन बाधात् । ईश्वरक्रिया अनित्या असत्यावरणादौ प्रागूर्ध्वमनुलभ्यमानत्वात् । कदाचिदेवोलभ्यमानत्वाद्वा घटादिवदिति चेन्न । प्रत्यक्षेणानुपलम्भस्य आकाशादौ व्यभिचारात् । योग्यतया विशेषणेऽसिद्धेः । प्रमाणमात्रेणानुलम्भस्यासिद्धत्वात् । आगमादिनोपालम्भात् । अत एव द्वितीयहेतुरप्यसिद्धः । वर्णनित्यत्ववादेऽनैकान्तिकश्च । नाप्यागमः । तदभावात् । ‘स इमाँ लोकानसृजत' इत्यादेः 'स ऐक्षत' इत्यादिवाक्यसमानयोगक्षेमत्वान् नन्वथापि ईश्वरक्रियाविनाशाभावो न युक्तः । बाधकसद्भावात् । तथाहि । यदि सृष्टिसमये संहारादिक्रिया विद्येत तदा तथैव श्रुत्यादावुपलभ्येत । जननविनाशौ च घटस्य युगपत्स्याताम् । क्रियायाः संयोगविभागौ प्रति अनपेक्षकारणत्वेन तदुत्पत्तिसातत्यप्रसङ्गश्चेत्यत आह- तच्छतेरिति । क्रियाशक्तेः पूर्वकालमारभ्य सत्वात् । अस्त्येव सृष्टिसमयेऽपि संहारक्रिया संहारसमयेऽपि सृष्टिक्रिया । नवोक्तदोषः । तत्कार्यजननशक्तेरेव क्रियात्वात् । तस्याश्च पूर्वकालमारभ्य सदा सत्वात् । अभिव्यक्ताया एव तस्यास्तत्तद्- व्यवहारविषयत्वतत्तत्कार्यजनकत्वाद्यङ्गीकारात् । तथाच संहारसमये सर्जनक्रिया- शक्तिसद्भावेऽपि न श्रुत्यादौ तथोपलम्भप्रसङ्गः । व्यक्तिरूपेणैव व्यवहारा-लम्बनत्वात् । व्यक्त्यवस्थाया एव शक्तेर्जनकत्वेन जननविनाशयौगपद्यासम्भवः । अत एव न संयोगविभागसातत्यप्रसङ्गश्वेति भावः । ननु केयं शक्तेर्व्यक्तिर्नाम । न तावत्प्रतीतिः । ईश्वरापेक्षया नित्यसिद्धत्वेनोक्तदोषानुषक्तेः । परापेक्षया कदाऽप्यभावात् । भावेऽपि च कार्योत्पादनस्य तदनपेक्षत्वात् । अत एब नाऽवरणनिवृत्तिर्व्यक्तिरिति । मैवम् । व्यक्तिशब्देन शक्तेरेबावस्थाविशेषस्य विवक्षितत्वात् । ननु अभिव्यक्तायाः सर्जनक्रियाशक्तेः संहारसमये किमुपरतिरस्ति न वा । नो चेद् उक्तदोषानिस्तारः । आद्ये तु कथं क्रियाविनाशाभावः । उपरतेर्विनाशरूपत्वात् । नच व्यक्तेर्विनाशेऽपि क्रियाशक्तिनाशो नास्तीति वाच्यम् । तयोरभेदस्य वक्ष्यमाणत्वात् । लाघवेन क्रियाया एवानित्यत्व- स्वीकारोपपत्तेश्च । ‘केवलाभेद आत्मनि' इत्युक्तव्याघाताच्चेत्यत आह- विशेष एवेति ॥ तच्छक्तेः पूर्वकालत इति अत्राप्यनुवर्तते । अस्त्येवाभिव्यक्तायाः सर्जनादिक्रियाया उपरतिर् नचैवमुक्तदोषः । यत उपरतिर्नामावस्थाविशेष एव । न विनाश इत्यङ्गीकारादित्यर्थः ।

------------------------------------------------------------------------

विशेषस्य विशेषोऽन्यो नचैवास्ति कथञ्चन

## भाष्यं

विशेषस्य विशेषोऽन्यो नचैवास्ति कथञ्चन।

स्वस्यापि तु विशेषश्च स्वयमेव भविष्यति ॥

यथा जनेर्जनिर्नान्या तस्या वस्तुजनिर्जनिः ।

तथाऽपि तु जनित्वात्सा सत्वं वस्तुन आनयेत् ॥

एवमेव विशेषोऽसौ विशेषान्तरवर्जितः ।

करोति न करोतीति विशेषव्यवहारकृत्॥

व्यक्तिभावं गता या तु करोतीति स्वरूपिणी ।

शक्तिरूपस्थिता सैव क्रिया शक्तिरितीर्यते ॥

### **भावबोधटिप्पणी**

नन्वयमपि विशेषः कदाचिदुपरतो न वा । नेति पक्षे पूर्वोक्तदोषानुषङ्गः । आद्ये तस्यैव विनाशप्रसङ्गः ।

नच विशेषस्याप्युपरतिर्विशेष एव न विनाश इति वाच्यम् । तस्मिन्नपि विशेषे उक्त विकल्पप्रसरेणानवस्थापातादित्यत आह— विशेषस्येति ॥ प्रकृतत्वानुसन्धानार्थश्वशब्दः । यदि विशेषस्यान्योऽपि विशेषोऽङ्गीक्रियते तदाऽनवस्था स्यात् । नचैवमित्यर्थः । तर्हि विशेषस्योपरतिः कथमित्यत आह– स्वस्यापीति । एतदुपपादनाय दृष्टान्तमाह — यथेति ॥ घटादिवस्तुवत्तज्जनेरप्यनादित्वाभावाज्जनेरपि जनिरङ्गीकार्या । सा यदि घटादि- वस्तुजनेरन्या स्यात्तदा साऽप्येवमित्यनवस्था स्यादित्यत उक्तम्- जनेरिति ॥ वस्तुजनेर्जनिरन्या न भवति तेन च नानवस्थेत्यर्थः । तर्हि कथं जनेर्जनिरित्यत आह- तस्या इति ॥ तस्या जनेस् तज्जनिरेव जनिरित्यर्थः । घटो जायते घटजन्म जायत इत्यनयोर् एकार्थत्वस्यैव लौकिकपरीक्षकसम्मतत्वादिति भावः । तर्हि स्वयमनुपलब्धसत्ता जनिः कथं घटादिवस्तुनः सत्वं सम्पादयेत् । उत्पत्तिक्रियायां हि सत्यां वस्तुनः सत्वप्राप्तिरित्यत उक्तम्- तथाऽपीति ॥ यद्यपि जनेर्जनिर् वस्तुजनेरन्या न भवति । तथाऽपि सा जनिर्जनित्वाद् उभयजनित्वाद् वस्तुनः स्वाव्यस्य घटादेश्च युगपदेव सत्वमानयेदित्यर्थः । दान्तिकमाह— एवमेवेति ॥ संहारसमये संहारं करोति सृष्टिं न करोतीत्यादिव्यवहारकृदित्यर्थः । ननु शक्तिरूपक्रियाया व्यक्तिरूपक्रिया किं भिन्नाऽभिन्ना वा । आद्ये शक्तिरेव नित्या क्रियात्वनित्येत्यापन्नम् । द्वितीये त्वनिवृत्तः सदा संहारव्यवहारादिप्रसङ्ग इत्यत आह- व्यक्तिभावमिति ॥ करोतीति स्वरूपिणी करोतीति व्यवहारविशेषहेतुभूता । व्यक्तिभावं गता या क्रिया सैव शक्तिरूपस्थिता क्रियाशक्तिरितीर्यत इति योजना । या शक्तिरूपेण स्थिता क्रियाशक्तिरितीयते सैव व्यक्तिभावं गता सती करोतीति स्वरूपिणीति वा सम्बन्धः । तथाच शक्तिव्यक्त्योरभेदाङ्गीकारान्न भेदपक्षोक्तदोषः ॥

