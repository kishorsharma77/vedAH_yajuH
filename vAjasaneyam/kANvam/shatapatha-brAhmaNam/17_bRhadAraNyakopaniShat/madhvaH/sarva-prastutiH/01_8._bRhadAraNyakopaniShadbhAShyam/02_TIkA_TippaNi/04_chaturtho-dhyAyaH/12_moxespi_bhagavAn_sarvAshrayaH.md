+++
title = "१२ मोक्षेऽपि भगवान् सर्वाश्रयः"

+++


## स यथा सैन्धवखिल्य उदके प्रास्त उदकमेवानुविलीयेत ..

**\[ मोक्षेऽपि भगवान् सर्वाश्रयः \]**

# **उपनिषत्**

स यथा सैन्धवखिल्य उदके प्रास्त उदकमेवानुविलीयेत न हास्योद्ग्रहणायैव स्याद्यतो यतस्त्वाददीत लवणमेवैवं वा ओ इदं महद्भूतमनन्तमपारं विज्ञानघन एवैतेभ्यो भूतेभ्यः समुत्थाय तान्येवानुविनश्यति न प्रेत्य सञ्ज्ञास्तीत्यरे ब्रवीमीति होवाच याज्ञवल्क्यः ॥ १२ ॥

## भाष्यम्

एवमेव सैन्धवखिल्यस्य विलीनस्य समस्ताम्भसश्च वरुणोऽपां खातो वा समुद्राख्य आश्रयः। वरुणवदपां खातवद्वाऽनन्तोऽपारो भगवान् जीव एव विज्ञानघनाख्यो भूतसम्बन्धाज्जातः संस्तल्लयमनु भगवन्तमाप्नोति । समुद्रे प्रास्तसैन्धवखिल्यवत्। समुद्रजलस्थानीया मुक्ता बहव एकस्वभावाः । बहवो हि जलपरमाणवः । सामुद्रजलमेकाश्रयम्।

### **भावबोधटिप्पणी**

ननु एवं वा अरे इदं महद्भूतमनन्तमपारमिति दान्तिकवाक्योक्तस्य दृष्टान्तो नोपलभ्यते । नच स यथा सैन्धवखिल्य इत्युक्तसैन्धवखिल्यस्यैव तत्र दृष्टान्तत्वमिति वाच्यम् । तस्यानन्तापारत्वाद्यभावात् । अनुक्तेश्च । विज्ञानघन एवैतेभ्य इति तदुपमेयस्य वक्ष्यमाणत्वाच्च । नापि उदक इत्युक्तं जलमेव । तस्य वरुणाद्याश्रितत्ववत् परमात्मनोऽपि अन्याश्रितत्त्वप्रसङ्गादित्यतो वरुणा- पांखातयोरेव तत्र दृष्टान्तत्वं वक्तुमुक्तमर्थमतिदिशति - एवमेवेति । अनेन लवणमेवेत्यनन्तरं सैन्धवखिल्यस्य विलीनस्य सर्वासामपां समुद्र एकायनमिति वाक्यमध्याहर्तव्यमित्युक्तं भवति । इदानीमनन्तमपारम् इत्युक्तः क इति शङ्कां वारयन् एवं वा इति वाक्यं व्याचष्टे वरुणवदिति । एवमित्यस्याभिप्रायो वरुणवदित्यादि । स यथा सैन्धवखिल्य इत्युक्तसैन्धवखिल्यदृष्टान्तस्य दान्तिकप्रतिपादकतया विज्ञानघन एवैतेभ्य इति वाक्यं व्याचष्टे जीव एवेति ॥ तल्लयमनु भूतसम्बन्धलयानन्तरमित्यर्थः ॥ भगवन्तमाप्नोतीति ॥ अनेन विज्ञानघनो जीव एवैतेभ्यः भूतेभ्यः समुत्थाय तान्येवानुविनश्यति तत इदं महद्भूतमनन्तमपारं भगवन्तं प्राप्नोतीति सम्बन्धः सूचितो भवति ।समुद्रे समुद्रोदके । प्रास्तः सैन्धवखिल्यः यथा समुद्रं प्राप्नोतीत्यर्थः । ननु यदि एवं वा अरे इदं महद्भूतमित्युक्तभगवतो वरुणोऽपां खातो वा दृष्टान्तत्वेनाभिप्रेतस्तर्हि वरुणाश्रितोदकस्थानीयं भगवदाश्रितं किमित्यत आह- समुद्रेति ॥ मुक्ताः पूर्वमुक्ताः । यतो यतस्त्वाददीत लवणमेवेति समुद्र- जलस्यैकस्वभावत्वोक्त्यनुरोधादुक्तम् - एकस्वभावा इति ॥
मुक्तस्यैकत्वेनैक- स्वभावत्वशङ्काभावादेकस्वभावत्वोक्तिर्व्यर्था स्यादित्यत उक्तम् ॥ बहव इति ॥ ननु तर्हि बहूनां मुक्तानाम् एकसमुद्रजलस्थानीयत्वं कथमित्यत आह— बहब इति ॥ ननु बहुत्वे सामुद्रं जलमित्येकवचनप्रयोगः कथमित्यत आह- सामुद्रमिति ॥ सामुद्रं जलमिति व्यवहार एकाश्रयत्वनिमित्त इत्यर्थः । परमात्मरूपैकाश्रया मुक्ताः कथं समुद्रजलस्थानीया इत्यतो वाऽह - सामुद्रमिति । एको वरुणो ऽपां खातो वाऽश्रयो यस्य तत्तथोक्तम् ॥

