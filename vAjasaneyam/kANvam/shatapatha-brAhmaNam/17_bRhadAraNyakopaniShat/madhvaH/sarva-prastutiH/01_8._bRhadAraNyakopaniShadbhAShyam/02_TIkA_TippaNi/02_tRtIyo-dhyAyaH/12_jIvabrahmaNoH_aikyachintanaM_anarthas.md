+++
title = "१२ जीवब्रह्मणोर् ऐक्यचिन्तनम् अनर्थसाधनम्"

+++


## जीवाभेदं तथाऽभेदं जगता ये विदुः प्रभोः

**\[जीवब्रह्मणोर् एैक्यचिन्तनम् अनर्थसाधनम् \] **

## **भाष्यं**

जीवाभेदं तथाऽभेदं जगता ये विदुः प्रभोः ।

तेऽपि यान्ति तमो घोरमधरं ब्रह्मतस्कराः ॥

भेदाभेदं विदुर्ये च जीवैस्तु जगताऽपि वा ।

परस्य ब्रह्मणो यान्ति तमस्तेऽप्युत्तरं सदा ॥

अभेदज्ञाः प्रकृत्याऽपि भेदाभेदविदस्तथा ।

तेऽपि यान्ति तमो घोरमधरं चोत्तरं क्रमात् ॥

तस्मात् सर्वोत्तमं विष्णुं पूर्णसर्वगुणोच्छ्रितम् ।

विजानीयाद् विमुक्त्त्यर्थं सर्वतश्च विलक्षणम् ॥

अन्धन्तमः प्रविशन्ति ये देहं परमात्मनः ।

भिन्नं विजानते विष्णोर्भिन्नाभिन्नविदोऽपि वा ॥

अन्धन्तमः प्रविशन्ति प्रादुर्भावांस्तु येऽपि वा ।

सर्वभूतस्थितान् वाऽपि भिन्नान् जानन्ति येऽखिलान् ॥

भिन्नाभिन्नविदो वाऽपि शिरः पाण्यादिकं तथा ।

भिन्नं मिथो विजानीयुर्भिन्नाभिन्नविदोऽपि वा ॥

तेऽपि यान्ति तमो घोरं यतो नैवोत्थितिः क्वचित् ।

प्रादुर्भावतया ये च तदन्यान् जानते विभोः ॥

तेऽपि यान्ति तमो घोरं तस्मान्नैवंविदो विदुः ।

मत्स्यकूर्मक्रोडसिंहवटुभार्गवराघवाः ॥

कृष्णबुद्धौ कल्किदत्तहयशीर्षेतरेयकाः ।

पाराशर्यश्च कपिलो वैकुण्ठो वृषभस्तथा ॥

यज्ञो धन्वन्तरिश्चैव स्त्रीरूपस्तापसो मनुः ।

नारायणो हरिः कृष्ण उपेन्द्रः सर्व एव च ॥

एवमाद्या हरेः साक्षात् प्रादुर्भावाः प्रकीर्तिताः ।

### **भावबोधटिप्पणी**

प्रकृतमाह- जीवाभेदमिति ॥ जगता जडजगता । प्रकृत्या लक्ष्म्या । ततः किमित्यत आह- तस्मादिति ॥ चिदानन्दात्मकस्यापि देहस्य तस्माद्भेदादिज्ञानेऽनर्थमाह- अन्धन्तम इति ॥ प्रादुर्भावान् मत्स्यादीन् सर्वभूतस्थितान् अन्तर्यामिरूपविशेषान् भिन्नाभिन्नविदोऽपि चान्धन्तमः प्रविशन्तीति पूर्वेणान्वयः । तदन्यान् पृथ्वादीन् । तर्हि के प्रादुर्भावा येषां ज्ञानेनान्येषां प्रादुर्भावत्वाभावज्ञानं सुकरमिति जिज्ञासायामाह - मत्स्येति ॥ धन्वन्तरिश्चैवेति एवशब्द उत्तरेणान्वितः । तापसो मनुस् तापसाख्यो मनुः । चशब्दोऽपिशब्दार्थः । एवमाद्या एव हरेः साक्षादेव प्रादुर्भावा इति सम्बन्धः ॥

------------------------------------------------------------------------

श्री दुर्गाऽम्भिणी हीच महालक्ष्मी दक्षिणा

**\[श्रीब्रह्मादिदेवतास्वरूपनिरूपणपूर्वकं तारतम्यप्रतिपादनम् \]**

## **भाष्यं**

श्री दुर्गाऽम्भिणी हीच महालक्ष्मी दक्षिणा ॥

सीता जयन्ती सत्या च रुग्मिणीत्यादिभेदिता ।

प्रकृतिस्तेन चाविष्टा तद्वशा न हरिः स्वयम् ॥

ततोऽनन्तांशहीना च बलज्ञप्तिसुखादिभिः ।

गुणैः सर्वैस्तथाऽप्यस्य प्रसादाद्दोषवर्जिता ॥

सर्वदा सुखरूपा च सर्वदा ज्ञानरूपिणी ।

प्राणः सूत्रं महान् ब्रह्मा चित्तं वायुर्बलं धृतिः ॥

स्थितिर्योगश्च वैराग्यं ज्ञानं प्रज्ञा स्मृतिः सुखम् ।

मेधा मुक्तिर्विष्णुभक्तिरादिगोपो महाप्रभुः ॥

ऋजुः समानो विज्ञाता महाध्याता महागुरुः ।

हनूमान् भीम आनन्द इत्यादिबहुरूपिणः ॥

हिरण्यगर्भायेऽतीता ये भाव्या यश्च वर्तते ।

सर्वे विष्णुवशा नित्यं विमुक्तेरप्यनन्तरम् ॥

एभ्यः श्रीस्तु विमुक्तेभ्यो गुणैः कोटिगुणोत्तरा ।

ज्ञानानन्दबलादिभ्यः सर्वेभ्यः सर्वदैव हि ॥

भिन्ना, भिन्नाश्च ते सर्वे ब्रह्माणस्तु परस्परम् ।

अभिमानः पृथक्तेषामानन्दः सह भुज्यते ॥

ते तु भिन्ना हरेर्नित्यं श्रियोऽन्येभ्यस्तथैव च ।

आविष्टो विष्णुरेतेषु न विष्णुस्तत्स्वरूपकः ॥

विष्णोरतिप्रियत्वात्ते ह्यध्यर्धा इति चोदिताः ।

विष्णोः केवलभेदेऽपि शेषादिभ्यः प्रिया यतः ॥

### **भावबोधटिप्पणी**

नन्वेतेषामेव विष्णोः प्रादुर्भावत्वे कथं प्रकृत्यादेः प्रादुर्भावत्वोक्तिर् इत्यतस्तस्या गतिं वदन् यदुक्तमभेदज्ञाः प्रकृत्या चेति यच्चोक्तं जीवाभेदमिति तदुभयसिद्ध्यर्थं प्रकृतिजीवस्वरूपमाह - श्रीरित्यादिना ॥ तेन चाऽविष्टेत्यनेन क्वचिदवतारत्वोक्ते- र्गतिरुक्ता भवति । एवमुत्तरत्रापि । हरिः स्वयं तद्बशो न भवति । यद्वा, स्वयं साक्षाद्धरिर्नेत्यर्थः । एवं तर्हि श्रियोऽत्यन्तनीचतया नित्यमुक्तत्वमपि न स्याद् इत्यत आह- तथाऽपीति । तद्वशत्वादौ सत्यपि दोषवर्जिता बन्धादिदोषरहिता । सर्वदाऽऽ विर्भूतसुखरूपा सर्वदा सर्वात्मनाऽविर्भूतज्ञान- रूपिणीत्यर्थः । महान् महत्तत्वाभिमानिनी । चित्तमित्यादिना तदभिमानि- रूपमुच्यते । ब्रह्मवाय्वोः स्वरूपेण समानत्वाद् इत्यादिबहुरूपिणो हिरण्यगर्भा इत्युक्तम् । विमुक्त्यनन्तरं विष्णुवशा ब्रह्माणः किं श्रीसमानाः ? नेत्याह- एभ्य इति ॥ कोटिगुणेति गुणशब्दो गणनार्थः । ज्ञानानन्दबलादिभ्य इति पञ्चमी तृतीयार्थे । तुशब्दश्वशब्दार्थः । सर्वेभ्यो हिरण्यगर्भेभ्यो भिन्ना चेति । ते तु सर्वे ब्रह्माणः परस्परं च भिन्नाः । कुत इत्यत आह- अभिमान इति ॥ कचित्तेषां ब्रह्मणाऽभेदोक्तेर्गतिमा - आनन्द इति ॥ विभक्तिविपरिणामेन तैरित्यनुवर्तते । आनन्दः स्वस्वरूपभूतः ब्रह्मणः सहभोगनिमित्ताभेदोक्तिरिति भावः । नन्वभेदोक्तेः सहभोगनिमित्तत्वमेव कुतः? अभेद एवार्थः किं न स्यादित्यत आह- ते त्विति ॥ भिन्ना एवेति सम्बन्धः । नित्यं संसारे मोक्षे च । प्रसङ्गादाह - श्रियोऽन्येभ्य इति । शेषादिभ्य इति । तथाचशब्दौ परस्परसमुच्चये । यद्वा, तु ब्रह्माणः परस्परं भिन्ना अभिन्नाश्च क्वचिदुदितास् तन्निमित्तमाह- अभिमान इति ॥ तेषामभिमानः पृथगिति भिन्नाः । परमात्मनि प्रविश्य स्वस्वरूपभूत एवाऽनन्दः सर्वैः सह भुज्यते इत्यभिन्नाश्वेत्युच्यन्ते इत्यर्थः । ते तु भिन्ना इत्यादिकं तत्स्वरूपकथनम् । क्वचिद्विष्ण्ववतारत्वोक्तेर्गतिमाह- आविष्ट इति । एतेषु हिरण्यगर्भेषु । विष्णुना हिरण्यगर्भाणाम् अत्यन्तभेदे कतमोऽध्यर्ध इति योऽयं पवत इत्यादावध्यर्धत्वोक्तिः कथमित्यत आह - विष्णोरिति । हिशब्दः प्रसिद्धिद्योतकः । तेषां श्रियोऽप्यतिप्रियत्वप्रतीतिनिरासार्थमाह- शेषादिभ्य इति ॥ कुत इत्यत आह - विष्णोरिति । यत इत्यत्राप्यनुषज्यते ॥

