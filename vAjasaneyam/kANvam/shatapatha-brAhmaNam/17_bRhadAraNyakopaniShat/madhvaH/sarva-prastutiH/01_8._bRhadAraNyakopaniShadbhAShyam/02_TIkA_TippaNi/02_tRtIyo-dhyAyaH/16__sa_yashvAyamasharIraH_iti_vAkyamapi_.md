+++
title = "१६ ' स यश्वायमशरीरः' इति वाक्यमपि न जीवेश्वराभेदे प्रमाणम्"

+++


## तौ यत्र विहीयेते' इत्यत्रापि परमात्मैव

**\[ स यश्वायमशरीरः' इति वाक्यमपि न जीवेश्वराभेदे प्रमाणम् \] **

## **भाष्यम्**

'तौ यत्र विहीयेते' इत्यत्रापि परमात्मैव ।

'शरीरानभिमानी यो हृदि संस्थो जनार्दनः ।

अभिमानवतो देहे जीवस्य स नियामकः ॥

स एव सूर्यसंस्थश्च हंसः सोऽहमिति श्रुतः ।

हन्तृत्वाद्धंसनामाऽसौ सोऽहं चासावहेयतः ॥

स एव सूर्यसंस्थेन रूपेणैवाक्षिणि स्थितः ।

सूर्यसंस्थाद्धि रूपात्स विभक्तोऽक्षिणि संस्थितः ॥

गच्छतो म्रियमाणस्य तावुभावपि देहतः ।

तयोर्देहविहाने तु भवेतारिष्टदर्शनम् ॥'

तदा सञ्चिन्तयेद्देवं तमेव पुरुषोत्तमम् । इत्यादि हरिवंशेषु ॥

### **भावबोधटिप्पणी**

यदुक्तं जीवेशाभेदे प्रमाणाभाव इति तदसत् । ' स यश्चायमशरीरः प्रज्ञात्मा यश्चासावादित्ये एकमेतदित्यवोचाम' इत्यभेदे प्रमाणस्य सत्वात् । नचेदमपि शरीरसूर्यान्तर्गतविष्णोरेवाभेदप्रतिपादकमिति वाच्यम् । तथात्वे तौ यत्र विहीयेते इति द्विवचनानुपपत्तेरित्यतस् तदुदाहृत्य तात्पर्यमाह - ताविति ॥ परमात्मैव द्विरूपः परामृश्यत इति शेषः । कुत इत्यतः स यश्चायमित्यादिश्रुत्यर्थनिश्चायिकां स्मृतिं पठति - शरीरेति । हृदिसंस्थश्वेत्कथम् अशरीर इत्यत उक्तम्– शरीरानभिमानीति । प्रज्ञात्मेत्यस्यार्थः- अभिमानवत इति । अनेन प्रज्ञस्य शरीराभिमानवत आत्मेति व्याख्यातम् । यश्वासावादित्ये एकमित्येतद्व्याचष्टे - स एवेति । य इत्युक्तः । ' तद्योऽहं सोऽसौ ' इति पूर्ववाक्योक्तत्वं दर्शयति-- हंस इति । तस्यैक्यपरत्वशङ्काव्युदासायैवं पदच्छेदः प्रदर्शितः । हंसः सोऽहमिति पदद्वयस्यार्थमाह - हन्तृत्वादिति ॥ सारत्वादित्यपि ग्राह्यम् । ननु सूर्यगतरूपस्य देहगतत्वाभावेन ततो विहानायोगात्कथं तौ यत्र विहीयेते इत्युक्तमित्यत आह- स एवेति ॥ सूर्यसंस्थितेनैव रूपेणात्रावस्थानं कथम् इत्यत आह- सूर्यसंस्थादिति । एवं च तयोर्देहाद्गमनमुपपन्नमित्याह- गच्छत इति ॥ 'तौ यत्र विहीयेते चन्द्रमा इवाऽदित्यो दृश्यते' इत्यादेस्तात्पर्यमाह - तयोरिति ॥ ' स यत्करणीयं मन्येत तत्कुर्वीत' इत्यस्य तात्पर्यमाह - तदेति ॥

------------------------------------------------------------------------

क्षेत्रज्ञ एता मनसो विभूतीर्जीवस्य मायारचिता अनित्याः

## **भाष्यम्**

'क्षेत्रज्ञ एता मनसो विभूतीर्जीवस्य मायारचिता अनित्याः ।

आविहिताश्चापि तिरोहिताश्च शुद्धो विचष्टे ह्यविशुद्धकर्तुः ॥

' 'क्षेत्रज्ञ आत्मा पुरुषः पुराणः साक्षात्स्वयंज्योतिरजः परेशः ।

नारायणो भगवान् वासुदेवः स्वमाययाऽऽत्मन्व्यवधीयमानः ॥' इति भागवते ॥

स्वेच्छयैवावृतो विष्णुर्जीवे तिष्ठति सर्वदा ।

योऽसौ नियामयन् जीवं क्षेत्रज्ञ इति शब्दितः ॥ इति हरिवंशेषु ॥

अशरीरः प्रज्ञात्मा इति विशेषणाच्च परमात्मा । नहि जीवस्याशरीरत्व- ममुक्तस्य । 'एष त आत्माऽन्तर्याम्यमृतो ऽतोऽन्यदार्तम्' इति च । नहि जीवादन्यस्यार्तिरुपपद्यते ।

'सर्वेषां भूतानामन्तरपुरुषः सम आत्मेति विद्यात् ॥' इत्यादिश्रुतिभ्यश्च ।

'ब्रह्मादयो हि भूतानि तेषामन्तर्गतो हरिः ।

समः स सर्वभूतेषु य एवं वेद तत्त्ववित् ॥' इति भारते ॥

### **भावबोधटिप्पणी**

अभिमानवतो देह इत्यनेन प्रज्ञात्मेत्येतत्प्रज्ञस्य जीवस्यात्मा विनियामकमिति व्याख्यातम् । तत्र प्रमाणान्तरमाह- क्षेत्रज्ञ इति ॥ शुद्धः क्षेत्रज्ञोऽविशुद्धकर्तुर्जीवस्य मायारचिता निमित्तभूतस्वेच्छानिर्मिता अत एवानित्या आविर्हिताः स्पष्टास् तिरोहिताश्चास्पष्टा मनसो विभूतीर् विक्रिया एताः सुखदुःखाद्या विचष्ट इति सम्बन्धः । कः क्षेत्रज्ञ इत्यत आह- क्षेत्रज्ञ इति ॥ स्वमायया स्वाविद्ययाऽत्मन् स्वस्मिन् व्यवधीयमानो भिद्यमान इत्यन्यथाप्रतीतिनिरासाय तत्प्रमाणेन व्याचष्टे - स्वेच्छयैवेति । स्वमाययेत्यस्यार्थः- स्वेच्छयेति ॥ आत्मन्नित्यस्यार्थः- जीव इति ॥ व्यवधीयमान इत्यस्यावृत इति । तिष्ठतीति शेषोक्तिः । यद्यपि भागवतवचने द्वितीयश्लोक एवोदाहर्तव्यः । तथाऽपि तत्र जीवस्थत्वोक्तावपि तन्नियामकत्वस्यानुक्तत्वात्प्राचीनश्लोकोदाहरणम् । यदुक्तं 'तौ यत्र विहीयेते' इत्यत्र द्विरूपः परमात्मैव परामृश्यत इति तन्न । यश्चासावादित्य इत्यस्य परमात्मपरत्वेऽपि ‘स यश्चायमशरीरः प्रज्ञात्मा’ इत्यस्य जीवपरत्वात् । अत एव ' एकमेतदित्येवोचाम' इत्यनेन जीवेशाभेदः प्रतिपाद्यत इति चेन्न । स यश्वायमिति वाक्यस्य परमात्मपरत्वे प्रमाणस्योक्तत्वात् । युक्तिं चाऽह - अशरीर इति ॥ अशरीरत्वविशेषणेऽपि जीवः किं न स्यादित्यत आह-नहीति ॥ मुक्तजीवस्याशरीरं वा व सन्तमित्यशरीरत्वावगमा- दमुक्तस्येत्युक्तम्। स यश्चायमित्युक्तस्य जीवत्वाङ्गीकारे 'तौ यत्र विहीयेते' इत्युत्तरवाक्यपर्यालोचनयाऽमुक्तत्वमङ्गीकार्यमिति भावः । अमुक्तस्यापि शरीरमिथ्यात्वेनाशरीरत्वोक्तिरित्ययुक्तम् । प्रपञ्चसत्यत्वस्य समर्थितत्वादिति भावः । ननु प्रज्ञात्मत्वविशेषणेऽपि परमात्मा कुत इति चेत् प्रज्ञात्मत्वं हि जीवनियामकत्वं तच्च विष्णोरेव लिङ्गमिति भावेन तत्र श्रुतिमाह- एष इति ॥ अतोऽन्तर्यामिणोऽन्यज्जीवजातम् अतः परमात्मन एव आर्तं दुःखीत्यर्थः । यद्यन्तर्यामिणोऽन्यज्जीवादन्यज्जडं स्यात्तर्हि जीवजातस्यान्तर्यामि- नियम्यत्वेनेदं मानं स्याद् इत्यत आह- नहीति ॥ आर्तिर्दुःखम् । सर्वजीव-

I नियामकत्वे उपसंहारबाक्यं चाऽह - सर्वेषामिति । भूतशब्दस्य जडभूतपरत्व- प्रतीतिनिरासार्थमाह- ब्रह्मादय इति । सः मे मम आत्मा रूपमित्यर्थ- प्रतीतिनिवारणाय तद् व्याचष्टे - सम इति ॥ अनेनाऽत्मा सम इति विद्यादित्यर्थ उक्तो भवति ॥

