+++
title = "०४ स्वायम्भुबनियामकः वायुः"

+++


## पृथिव्येव यस्यायतनम् अग्निर्लोको ..

# **उपनिषत्**

**\[स्वायम्भुवनियामकः बायुः\]**

पृथिव्येव यस्यायतनम् अग्निर्लोको मनोज्योतिर्यो वै तं पुरुषं विद्यात्,सर्वस्यात्मनः परायणं स वै वेदिता स्याद् याज्ञवल्क्य वेद वा अहं तं पुरुषम् ।सर्वस्यात्मनः परायणं यमात्थ य एवायं शारीरः पुरुषः स एष वदैव शाकल्य, तस्य का देवता इत्यमृतमिति होवाच ॥ १० ॥

**\[ श्रीसरस्वतीपार्वत्यः प्रद्युम्ननियामकाः J **

काम एव यस्यायतनं हृदयं लोको मनो ज्योतिर्यो वै तं पुरुषं विद्यात्,सर्वस्यात्मनः परायणं स वै वेदिता स्याद् याज्ञवल्क्य,वेद वा अहं तं पुरुषम् ।सर्वस्यात्मनः परायणं यमात्थ य एवायं काममयः पुरुषः स एष वदैव शाकल्य, तस्य का देवता इति स्त्रिय इति होवाच ॥ ११ ॥

**\[ रुद्रनियामकश् चतुर्मुखः \]**

रूपाण्येव यस्यायतनं चक्षुर्लोको मनोज्योतिर्यो वै तं पुरुषं विद्यात्,सर्वस्यात्मनः परायणं स वै वेदिता स्याद् याज्ञवल्क्य,वेद वा अहं तं पुरुषम् ।सर्वस्यात्मनः परायणं यमात्थ य एवासावदित्ये पुरुषः स एष वदैव शाकल्य, तस्य का देवता इति सत्यमिति होवाच ॥ १२ ॥

**\[गरुडशेषदक्षाश् चन्द्रनियामकाः \]**

आकाश एव यस्यायतनं श्रोत्रं लोको मनोज्योतिर्यो वै तं पुरुषं विद्यात्,सर्वस्यात्मनः परायणं स वै वेदिता स्याद् याज्ञवल्क्य,वेद वा अहं तं पुरुषम् ।सर्वस्यात्मनः परायणं यमात्थ य एवायं श्रौत्रः प्रातिश्रुत्कः पुरुषः स एष वदैव शाकल्य, तस्य का देवता इति दिश इति होवाच ॥ १३ ॥

**\[यमः निर्ऋतिनियामकः \]**

तम एव यस्यायतनं हृदयं लोको मनोज्योतिर्यो वै तं पुरुषं विद्यात्,सर्वस्यात्मनः परायणं स वै वेदिता स्याद् याज्ञवल्क्य,वेद वा अहं तं पुरुषम् ।सर्वस्यात्मनः परायणं यमात्थ य एवायं छायामयः पुरुषः स एष वदैव शाकल्य, तस्य का देवता इति मृत्युरिति होवाच ॥ १४ ॥

**\[प्राणः सूर्यनियामकः \]**

रूपाण्येव यस्यायतनं चक्षुर्लोको मनो ज्योतिर्यो वै तं पुरुषं विद्यात्,सर्वस्यात्मनः परायणं स वै वेदिता स्याद् याज्ञवल्क्य,वेद वा अहं तं पुरुषम् ।सर्वस्यात्मनः परायणं यमात्थ य एवायमादर्शे पुरुषः स एष वदैव शाकल्य, तस्य का देवता इति असुरिति होवाच ॥ १५ ॥

**\[ वरुणः पर्जन्यनियामकः \]**

आप एव यस्यायतनं हृदयं लोको मनो ज्योतिर्यो वै तं पुरुषं विद्यात्,सर्वस्यात्मनः परायणं स वै वेदिता स्याद् याज्ञवल्क्य,वेद वा अहं तं पुरुषम् । सर्वस्यात्मनः परायणं यमात्थ य एवायमप्सु पुरुषः स एष वदैव शाकल्य, तस्य का देवता इति वरुण इति होवाच ॥ १६ ॥

**\[इन्द्रनियामकश् चतुर्मुखः\]**

रेत एव यस्यायतनं हृदयं लोको मनो ज्योतिर्यो वै तं पुरुषं विद्यात्,सर्वस्यात्मनः परायणं स वै वेदिता स्याद् याज्ञवल्क्य,वेद वा अहं तं पुरुषम् ।सर्वस्यात्मनः परायणं यमात्थ य एवायं पुत्रमयः पुरुषः स एष वदैव शाकल्य, तस्य का देवता इति प्रजापतिरिति होवाच ॥ १७ ॥

## **भाष्यं**

शारीरो मनुरुद्दिष्टः कामः प्रद्युम्न उच्यते ।

आदित्यस्थस्तथा रुद्रः श्रोत्रश्चन्द्र उदाहृतः ॥

छायामयस्तु निर्ऋतिरादर्शे सूर्य एव च ।

पर्जन्यस्त्वप्सु पुरुषः शक्रः पुत्राभिमानवान् ॥

अमृतं वायुरुद्दिष्टः स्त्रियः श्रीर्गीरुमा तथा ।

सत्यं ब्रह्मा समुद्दिष्टो गरुत्मच्छेषका दिशः ॥

आदेशनाद् दिशः प्रोक्ता मृत्युर्यम उदाहृतः ।

अन्तर्गतेन रूपेण वायुरेव त्वसुः स्मृतः ॥

पालकेन स्वरूपेण ब्रह्मैवाऽत्र प्रजापतिः ।

प्रकाशस्त्वान्तरो ज्योतिर्लोको बाह्य इतीर्यते ॥

मनः स्थिता मनोनाम्नी बोधरूपत्वतो रमा ।

सैवाग्निस्थाऽदनान्नित्यमग्निरित्येव गीयते ॥

हृदयं बुद्धिसंस्था सा त्वयनं हृदि यत्ततः ।

चक्षुः सा दृष्टिहेतुत्वादष्टानां लोक एव सा ॥ इति च ॥

### **भावबोधटिप्पणी**

शारीरः पुरुषः काममयः पुरुष आदित्ये पुरुषः श्रौत्रः पुरुषश् छायामयः पुरुष आदर्श पुरुषो ऽप्सु पुरुषः पुत्रमयः पुरुष इति शब्दाष्टकस्य कोशादिप्रसिद्धार्थपरत्वप्रतीतिनिरासायाभिधेयमाह - शारीर इत्यादिना ॥ ननु यद्येवं शारीरादिशब्दैर्मन्वादयो विवक्षितास् तर्हि अमृतस्त्रीसत्यदिङ्मृत्यु- असुप्रजापतीनां तत्तद्देवतात्वं कथमुच्यते प्रसिद्धानां तेषां मन्वाद्युत्तमत्वस्य देवतात्वस्य चाभावादित्यतो ऽमृतादिशब्दाभिधेयमाह - अमृतमित्यादिना ॥ गरुत्मच्छेषका गरुडशेषदक्षाः । वायुरेव अमृतशब्दोक्त एव ब्रह्मैव सत्यशब्दोक्त एव अन्तर्गतेन पालकेन स्वरूपेणेत्युक्त्या अमृतं वायुर्बाह्यरूपेण सत्यं ब्रह्मान्तर्गतरूपेणेति सूचितम् । वरुणशब्दस्य देवतापरत्वे वरुणस्य पर्जन्योत्तमत्वेच विवादाभावात्तदनुक्तिः । तत्र अष्टस्वपि प्रकरणेषु पृथिव्येव यस्याऽयतन- मित्यादिनाऽऽश्रयस्योक्तत्वात् । लोकशब्देन प्रकाशकं ग्राह्यम् । तथाच ज्योतिःशब्दस्य पुनरुक्तत्वं स्यादित्यतस्तयोरर्थभेदमाह– प्रकाश इति ॥ प्रकाशः प्रकाशकम् । मनोज्योतिरिति प्रकरणाष्टकगतमनः शब्दस्य प्रसिद्धार्थतया व्याख्याननिरासायाभिधेयमाह-- मनःस्थितेति ॥ अन्यथा मनसो विज्ञानहेतुत्वस्य प्रसिद्धत्वान्न वक्तव्यमिति भावः । अग्निर्लोकः हृदयं लोकः श्रोत्रं लोकश् चक्षुर्लोक इत्यत्राग्र्यादिशब्दानां प्रसिद्धार्थत्वे अग्न्यादीनां मन्वादिज्ञानहेतुत्वा- सम्भवात्तदभिधेयमाह— सैवेति । यद् यस्माद् हृदि रमाया अयनं निवसनं ततो हृदयमित्यर्थः । श्रोत्रं श्रवणहेतुत्वादित्यपि ग्राह्यम् ।

------------------------------------------------------------------------

बुद्धिवृत्त्यपेक्षया बहिः प्रकाशहेतुत्वमपि देव्या न विरुद्धयते

## **भाष्यम्**

बुद्धिवृत्त्यपेक्षया बहिः प्रकाशहेतुत्वमपि देव्या न विरुद्धयते ।

### **भावबोधटिप्पणी**

ननु मनोनिष्ठस्य रमारूपस्येव वागभिमान्यग्निहृदयचक्षुःश्रोत्रनिष्ठस्यापि तस्य शरीरान्तर्गतत्वेनान्तःप्रकाशहेतुत्वमेव युक्तं नतु सौरालोकादिबाह्यप्रकाशहेतुत्वम् । अन्यनिष्ठस्यान्यत्र हेतुत्वे विरोधादित्यत आह- बुद्धीति । बुद्धिवृत्तेस्तु जीवस्वरूपभिन्नत्वेन बहिःप्रकाशत्वमेवेति भावः । तथाच पूर्वमान्तरः प्रकाश इति साक्षी बाह्यः प्रकाश इति बुद्धिवृत्तिर्विवक्षितेति नानुपपत्तिरिति तात्पर्यम् ।

