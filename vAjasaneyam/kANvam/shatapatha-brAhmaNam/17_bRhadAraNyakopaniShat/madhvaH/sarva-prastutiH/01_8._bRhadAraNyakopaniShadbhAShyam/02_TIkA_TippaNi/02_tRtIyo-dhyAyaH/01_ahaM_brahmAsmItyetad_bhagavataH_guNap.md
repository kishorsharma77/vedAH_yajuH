+++
title = "०१ अहं ब्रह्मास्मीत्येतद् भगवतः गुणपूर्णत्वोपपादकम्"

+++


## तदाऽऽहुर्यद् ब्रह्मविद्यया सर्वं भविष्यन्तो ..

**\[अहं ब्रह्मास्मीत्येतद् भगवतः गुणपूर्णत्वोपपादकम् \]**

# **उपनिषत्**

तदाऽऽहुर्यद् ब्रह्मविद्यया सर्वं भविष्यन्तो मनुष्या मन्यन्ते किमु तद् ब्रह्मावेद् यस्मात्तत् सर्वमभवदिति ॥ ३ ॥

## **भाष्यम्**

ब्रह्मविद्यया सर्वं भविष्यन्त आत्मयोग्यतापूर्तिमाप्नुवन्तो महान्तो यदाहुर् ब्रह्मविद्यया स्वयोग्यं सर्वं प्राप्यत इति ।

### **भावबोधटिप्पणी**

अथ भाष्यार्थः

भगवज्ज्ञानादेव परमसुखज्ञानप्राप्तिर्भवतीत्युक्तम् । तदेतदाक्षेपपरिहाराभ्यां समर्थितमित्याह— तदाऽऽहुरिति । इदं वाक्यजातं मायावादिन एवं व्याचक्षते । ‘‘तद् वक्ष्यमाणं नित्यनिरतिशयश्रेयःप्रतिपित्सव आहुः किं तद् यद् ब्रह्मविद्यया ब्रह्मस्वात्मतादात्म्यविद्यया सर्वं निरवशेषं भविष्यन्तो भविष्याम इत्येवं मनुष्या मन्यन्ते सम्भावयन्ति । तत्किं ब्रह्म । किं वा अवेत् । को वा सर्वभाव इति पृच्छति — किमिति । यस्माद्विज्ञानात्तद् ब्रह्म सर्वमभवत् तद् ब्रह्म किमु किमात्मस्वरूपमतिरिक्तं वा । किं वाऽवेत् स्वरूपं तदतिरिक्तं वा । यस्मात्तत्सर्वमभवदिति सर्वभावापत्तिरपि किं विद्यमानैवाभिव्यज्यते किं नूतनैवोत्पद्यते इत्यर्थः । तत्राऽद्यस्योत्तरमाह - ब्रह्म वा इति । अग्रे शास्त्रजन्यप्रबोधादपि प्राग् इदं शरीरस्थं प्रमात्रादिसाक्षिभूतं त्वंपदलक्ष्यं ब्रह्मैवाऽसीदित्यर्थः । द्वितीयस्योत्तरमाह— तदात्मानमिति ॥ तदविद्याविशिष्टा-धिकारिस्वरूपभूतं ब्रह्म नासि त्वं संसारी किन्तु सकलसंसारधर्मरहितं चिदानन्दैकरसं ब्रह्मैवाऽसीति दयालुनाऽऽचार्येण बोधितमात्मानमेव अहं ब्रह्म प्रमात्रादिसाक्ष्यशनायाद्यतीतादिलक्षणमस्मि भवामीत्येवमवेदित्यर्थस् तृतीयस्योत्तरमाह - तस्मादिति ॥ तस्मादहं ब्रह्मास्मीति विज्ञानादेव । तद् ब्रह्म सर्वमभवत् । ब्रह्मात्मापरोक्षेणाविद्यापगमात् तत्कार्यस्यासर्वत्वस्य निवृत्तौ स्वाभाविकं सर्वत्वं प्राप्तमिति यावदिति । तदेतदसत् । आदिवाक्ये प्रतिपित्सव इत्यध्याहारप्रसङ्गात् । किमाहुरित्यस्योत्तरत्र परिहारानुपलम्भाच्च । नहि यद् ब्रह्मविद्यया सर्वं भविष्यन्तो मनुष्या मन्यन्त इत्यत्रेदमाहुरिति प्रतीयते। ब्रह्मविद्ययेत्यस्य ब्रह्मणः स्वात्मतादात्म्यसाक्षात्कारेणेति व्याख्यानमसत् । अपदार्थत्वाद् वक्ष्यमाणरीत्याऽप्रामाणिकत्वात् प्रमाणविरुद्धत्वाञ्च । अत एव सर्वं निरवशेषमित्येतदप्ययुक्तम् । निराकरिष्यते चैतत् । भविष्यन्त इत्यस्य भविष्याम इति विपरिणामायोगाच्च । प्रश्नवाक्यस्य सङ्गत्यभावाच्च । किमु तद् ब्रह्मावेद् यस्मात्तत्सर्वमभवदित्यस्यैकवाक्यत्वेनैव स्पष्टमन्वयप्रतीतेर् उक्तरीत्या वाक्यभेदायोगाच्च । तृतीयप्रश्नवाक्यस्य सर्वथाऽप्यश्रुतस्यैव कल्पनीयत्वाच्चेति भावेन तद्वाक्यजातं यथावद् व्याकुर्वन् 'आहुर्यद् ब्रह्मविद्यया सर्वं भविष्यन्तः' इत्येतद्वाक्यमन्वयं दर्शयन् व्याचष्टे – ब्रह्मविद्ययेति ॥ परब्रह्मापरोक्षज्ञानेन। सर्वमित्यस्यार्थः- पूर्तिमिति । निरुपचरितपूर्तेर्बाधादात्म- योग्यतेत्युक्तम् । महान्तो देवाद्या इति विशेष्याध्याहारः । यदाहुः किन्तदिति जिज्ञासानिवर्तकत्वेन 'ब्रह्मविद्यया सर्वम्' इत्येतदेवापेक्षिताध्याहारेण व्याचष्टे- ब्रह्मविद्ययेति ॥

------------------------------------------------------------------------

नित्यनिर्दुःखानन्दानुभवरूपो हि स्वत उत्तमो जीवः

## भाष्यं

नित्यनिर्दुःखानन्दानुभवरूपो हि स्वत उत्तमो जीवः । तादृशं रूपमज्ञानात्तिरोहितं ब्रह्मविद्ययाऽभिव्यज्यते एव । नचान्यथाऽभिव्यज्यत इति सन्तो यदाहुः । तत्तत्र केचिन्मनुष्या इति मन्यन्ते । स्वरूपमपि ब्रह्मविद्ययाऽभिव्यज्यते चेत्तद् ब्रह्मापि यस्मात् सर्वमभवत् परिपूर्णम-भवत्तस्मात् स्वरूपं ज्ञात्वैवाभवत् किमिति ॥ ३ ॥

### **भावबोधटिप्पणी**

ननु मुक्तावागन्तुकसुखाद्यभावात् कथं सर्वं प्राप्यत इत्युक्तिरित्यतस् तदेव विवृणोति - नित्येति ॥ अभिव्यक्तिः सत एव नत्वसत इत्यत इदमुक्तम् ।आनन्दश्चानुभवश्चेति द्वन्द्वः । नित्यौ निर्दुःखौ दुःखासम्भिन्नौ आनन्दानुभवौ रूपं स्वरूपं यस्य तथोक्तः । अहं दुःखीत्याद्यनुभवविरोधपरिहारायोक्तं स्वतः स्वभाव इति । दुःखादिकमविद्याकामकर्मनिमित्तकं न स्वाभाविकमिति भावः । उत्तम इति तमोयोग्यादिव्यावृत्त्यर्थः । अनुपलम्भबाधपरिहारायोक्तम् अज्ञानात्तिरोहितमिति । अभिव्यज्यत एव न नूतनं प्राप्यत इत्यर्थः । ब्रह्मविद्ययैवेत्यपि एवशब्दसम्बन्धः । तद्व्यावर्त्यमाह - नचेति । अन्यथा कर्मादिमात्रेण । तत्तत्रेत्यस्य सम्बन्धप्रतीत्यर्थं यदाहुरिति पुनरनुवादः । नन्वेवं व्याख्यानेऽपि महान्त इत्यध्याहारः ब्रह्मविद्यया सर्वमित्यस्याऽऽवृत्तिः प्राप्यत इत्यध्याहारश्च कर्तव्य इति चेत् तथाऽपि त्वत्पक्षवद् बहुदोषाभावात् । एतावान्मात्राध्याहारादेरपि यदाहुर्ब्रह्मविज्ञानादित्युदाहरिष्यमाणप्रमाणसिद्धत्वेन ‘त्वद्व्याख्यानवदप्रामाणिकत्वाभावाच्च । तदाहुरिति तच्छब्दस्य अभवदितीति- शब्दस्य च मनुष्या मन्यन्त इत्यनेन सम्बन्धं दर्शयन् किञ्चिद् व्याचष्टे– तत्तत्रेति ॥ इतिशब्दार्थं स्फुटयन् किमु तद् ब्रह्मेत्येतद् व्याचष्टे – स्वरूप- मिति ॥ ब्रह्मापीत्यनेन उशब्दोऽप्यर्थक इत्युक्तं भवति । यदि जीवस्वरूपा- भिव्यक्तिर्ब्रह्मज्ञानसाध्या तर्हि ब्रह्मणः परिपूर्णत्वाद्यभिव्यक्तिरपि किं ब्रह्मज्ञानसाध्येति प्रश्नाभिप्रायः ॥ ३ ॥

