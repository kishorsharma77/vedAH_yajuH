+++
title = "०९ मुक्ततारतम्यप्रतिपादनम्"

+++


## अथ हैनं गार्गी वाचक्नवी प्रपच्छ याज्ञवल्क्येति होवाच

**अथ गार्गिब्राह्मणम् \[मुक्ततारतम्यप्रतिपादनम् \]**

# **उपनिषत्**

अथ हैनं गार्गी वाचक्नवी प्रपच्छ याज्ञवल्क्येति होवाच । यदिदं सर्वमप्स्वोतं च प्रोतं चेति कस्मिन्नु खल्वाप ओताश्च प्रोताश्चेति वायौ गार्गीति, कस्मिन्नु खलु वायुरोतश्च प्रोतश्चेति गन्धर्वलोकेषु गार्गीति कस्मिन्नुखलु गन्धर्वलोका ओताश्च प्रोताश्चेति अन्तरिक्षलोकेषु गार्गीति, कस्मिन्नु खल्वन्तरिक्षलोका ओताश्च प्रोताश्चेत्यादित्यलोकेषु गार्गीति कस्मिन्नु खल्वादित्यलोका ओताश्च प्रोताश्चेति चंद्रलोकेषु गार्गीति, कस्मिन्नु खलु चंद्रलोका ओताश्च प्रोताश्चेति नक्षत्रलोकेषु गार्गीति, कस्मिन्नु खलु नक्षत्रलोका ओताश्च प्रोताश्चेति देवलोकेषु गार्गीति, कस्मिन्नु खलु देवलोका ओताश्च प्रोताश्चेति इंद्रलोकेषु गार्गीति, कस्मिन्नु खलु इंद्रलोका ओताश्च प्रोताश्चेति प्रजापतिलोकेषु गार्गीति, कस्मिन्नु खलु प्रजापतिलोका ओताश्च प्रोताश्चेति ब्रह्मलोकेषु गार्गीति कस्मिन्नु खलु ब्रह्मलोका ओताश्च प्रोताश्चेति स होवाच गार्गि माऽतिप्राक्षीर्मा ते मूर्धा व्यपतदनतिप्रश्न्यां वै देवतामतिपृच्छसि गार्गि माऽतिप्राक्षीरिति ततो ह गार्गी वाचक्नव्युपरराम ॥ १ ॥

॥ इति गार्गिब्राह्मणम् ॥ ६ ॥

## **भाष्यम्**

मुक्तानां तारतम्यं गार्गिब्राह्मणेनोच्यते । लोक इति मुक्तानामानन्दानुभवाः स्वरूपभूताः । अप्सु वायाविति स्वरूपस्यैव प्रस्तुतत्वात्। अनतिप्रश्नां वै देवतामतिपृच्छसीति देवतास्वरूपप्रश्नस्यैवाव- गम्यमानत्वाच्च । नचोपरितनलोकेषु अधस्तनलोका आश्रिताः । नच वायुर्गन्धर्वलोकाश्रितः । वाय्वाश्रयत्वश्रुतेः सर्वलोकानाम् । 'वायुना हि सर्वे लोका नेनीयन्ते' इत्यादिना ।

### **भावबोधटिप्पणी**

यस्सर्वान्तर इत्युक्तं किं तत्सर्वमित्याकाङ्क्षायामनात्मभूतान् सर्वपदार्थांस्तावद् गार्गिब्राह्मणेनाहेति परकीयब्राह्मणप्रतिपाद्यवर्णनमसदिति भावेनैतद्ब्राह्मणप्रतिपाद्य- माह- मुक्तानामिति ॥ नन्वन्तरिक्षलोकेषु गार्गीत्यादौ लोकशब्दप्रयोगादनात्म- पदार्थप्रतिपादनमेवात्र क्रियत इति ज्ञायते नतु मुक्तानां तारतम्यमुच्यत इतितत्राह - लोका इति । उच्यन्त इति शेषः । ननु मुक्तानामन्तः करणा-भावात्कथमानन्दानुभव इत्यत उक्तम्- स्वरूपभूता इति ॥ कुत इत्यत आह-- अप्स्विति ॥ अप्सु वायाविति अप्वायुशब्दवाच्यचक्रवर्त्यादिस्वरूपस्यैव प्रस्तुतत्वेनान्तरिक्षलोकेष्वित्यादावपि लोकशब्देनान्तरिक्षादिशब्दवाच्यदेवता- स्वरूपभूत एवानन्दानुभवो ग्राह्यः । अन्यथा प्रक्रमविरोधादिति भावः । न केवलमुपक्रमवशाल्लोकशब्दस्य स्वरूपभूतानन्दानुभवपरत्वं किन्तूपसंहार- वशाच्चेत्याह– अनतीति ॥ कस्मिन् खलु ब्रह्मलोका ओताच प्रता प्रश्नस्तावद्देवतास्वरूपविषयक एवावगम्यते । अनतिप्रश्यां देवतामति पृच्छसीति ब्रह्मलोकपदोक्तार्थे देवताशब्दप्रयोगात् । ततश्च ब्रह्मपदेनैव देवतास्वरूपस्योक्तेर् ब्रह्मलोकपदस्य ब्रह्मस्वरूपभूतानन्दानुभवपरत्वे अवश्यं वक्तव्ये इतरत्रापि लोकशब्दस्य तत्परत्वमेवाङ्गीकार्यमित्यर्थः । लोकशब्दस्योक्तार्थत्वमनङ्गीकृत्य प्रसिद्धार्थत्वाङ्गीकारे बाधकमाह - नचेति । यदि लोकशब्दस्य प्रसिद्धलोकार्थत्वं स्यात्तर्हि आदित्यादिलोकानां चन्द्रादिलोकाश्रितत्वोक्तिरयुक्ता स्यात् । चन्द्रादिलोकानामुपरितनत्वात् । आदित्यादिलोकानां चाधस्तनत्वात् । नचोपरितनलोकेष्वधस्तनलोका आश्रिता इत्यर्थः । किञ्चैवं कस्मिन् खलु वायुरोतश्च प्रोतश्चेति गन्धर्वलोकेषु गार्गीति वायोर्गन्धर्वलोकाश्रितत्वमुच्यते तदप्ययुक्तं स्यादित्यत आह- नच वायुरिति ॥ कुतो नेत्यत आह- वाय्वाश्रयत्वेति । श्रुतेः श्रवणात् । नेनीयन्ते पुनः पुनः भृशं वा धार्यन्ते ।

------------------------------------------------------------------------

'सप्तस्कन्धगतो लोकान् यो बिभर्ति महाबलः' इति हरिवंशेषु

## **भाष्यम्**

'सप्तस्कन्धगतो लोकान् यो बिभर्ति महाबलः' इति हरिवंशेषु । नचानतिप्रश्नत्वं लोकमात्रस्यास्ति । अधस्तनेषु चोपरितना लोकास्तिष्ठन्ति । नच मरुतामेकोऽपि गन्धर्वलोकादवरो विद्यते ।

### **भावबोधटिप्पणी**

तत्रैव स्मृतिमपि पठति - सप्तेति । दूषणान्तरमाह - नचेति । ब्रह्मस्वरूप- भूतानन्दानुभवव्यावृत्त्यर्थं मात्रपदम् । यदि लोकशब्दः प्रसिद्धलोकार्थः स्यात् तदा ब्रह्मलोकस्योक्तमनतिप्रश्नत्वमयुक्तं स्यात् । प्रसिद्धब्रह्मलोकस्याधारान्तर- सम्भवेन तस्यानतिप्रश्नत्वाभावादित्यर्थः । न केवलमुपरितनलोकेषु अधस्तन- लोका अनाश्रिता इत्येव किन्तु वैपरीत्यमेवास्तीत्याह- अधस्तनेष्विति ॥ नन्वत्र गन्धर्वलोकाश्रितत्वेनोच्यमानो वायुर्न मुख्यः येन श्रुत्यादिविरोधः स्यात् । किन्नाम एकोनपञ्चाशन्मरुत्सु कश्चित् । तथाच नोदाहृतश्रुत्यादिविरोध इत्यत आह- नचेति । मरुतामिति निर्धारणे षष्ठी । यो हि यतोऽवरः स तमाश्रयते । नहि मरुतामेकोऽपि गन्धर्वलोकादवरोऽस्ति । येन तमाश्रयेतेत्यर्थः । यद्वा नन्वनतिप्रभ्यां देवतामतिपृच्छसीति वाक्योक्तं न बाधकम् । देवताभिमन्यमानत्वेन देवताशब्दोपपत्तेरित्यतस्तदुपपादयति- नचानतिप्रश्नत्वमिति ॥ नचोपरितनलोकेष्वित्यपि बाधकमुपपादयति– अधस्तनेष्विति ॥ नच वायुरित्यपि न बाधकम् । 'वायुना हि सर्वे लोका नेनीयन्ते' इति सामान्यवचनस्यैतद्वाक्यबलेन स्वाश्रयगन्धर्वलोकव्यतिरिक्ताः सर्व इत्यर्थोपपत्तेरित्यतस्तदप्युपपादयति- नच मरुतामिति । एकोऽपि न विद्यते किमु मुख्यवायुरित्यर्थः । पररीत्या एतदुक्तम् । सिद्धान्ते वायुशब्दस्यान्यपरत्वादिति भावः ।

## **भाष्यम्**

उक्तं च

आ पिबन्त्यखिलान् भोगानित्यापश्चक्रवर्तिनः ।

मुक्तास्तेषां वायुसुतश्चक्रो नाम व्यपाश्रयः ॥

मुक्तस्तस्य च मुक्तस्तु मरुद्गन्धर्वनामवान् ।

सुतो वायोस्तत्सुखानां मौक्तानामन्तरिक्षगाः॥

मरुतामेक एवासावन्तरिक्षश्च वायुजः ।

तत्सुखानां च मौक्तानामानन्दाः सूर्यरूपकाः॥

सौराणां चापि मौक्तानामानन्दाश्चन्द्ररूपकाः ।

आह्लादनाच्चन्द्रनामा देवोऽसावनिरुद्धकः ॥

### **भावबोधटिप्पणी**

न केवलं लोकशब्दस्य प्रसिद्धार्थत्वानुपपत्त्या स्वरूपानन्दानुभवार्थत्वम् । किन्तु ब्राह्मणव्याख्यानपरप्रमाणादपीति भावेनाऽह - उक्तं चेति ॥ तामुक्तिं पठति-- आ पिबन्तीति ॥ अनेन कस्मिन्नाप इत्युक्तम् आप इत्येतद्व्याख्यातम् । कस्मिन्नाप ओताश्च प्रोताश्चेति वायौ गार्गीत्यस्यार्थमाह- तेषामिति ॥ अनेन वायुशब्दो न प्रधानपरो न वा एकोनपञ्चाशन्मरुत्सु कश्चित्परः । किन्तु अप्शब्दो वायुशब्दश्च जडपर एवेति परास्तम् । कस्मिन् खलु वायुरोतश्च प्रोतश्चेति गन्धर्वलोकेष्वित्यस्यार्थमाह- तस्य चेति ॥ कस्मिन् खलु गन्धर्बलोका ओताश्च प्रोतश्चेत्यन्तरिक्षलोकेष्वित्यस्यार्थमाह- तत्सु- खानामिति ॥ अन्तरिक्षगो ऽन्तरिक्षाभिमानी । कस्मिन्नु खल्वन्तरिक्षलोका ओताश्च प्रोताश्च इत्यादित्यलोकेषु गार्गीत्यस्यार्थमाह- तत्सुखानामिति ॥
कस्मिन्नु खल्वादित्यलोका ओताश्च प्रोताश्चेति चन्द्रलोकेषु गार्गीत्यस्यार्थमाह- सौराणामिति ॥
सूर्याचन्द्रमसोस्समानत्वात्कथमाश्रयाश्रयिभाव इत्यत आह- आह्लादनादिति ॥

