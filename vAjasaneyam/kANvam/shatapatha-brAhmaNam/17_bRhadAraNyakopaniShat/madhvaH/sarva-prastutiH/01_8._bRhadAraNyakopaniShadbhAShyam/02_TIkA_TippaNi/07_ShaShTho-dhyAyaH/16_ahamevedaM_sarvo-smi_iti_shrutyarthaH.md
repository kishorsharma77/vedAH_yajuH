+++
title = "१६ 'अहमेवेदं सर्वोऽस्मि' इति श्रुत्यर्थः"

+++


## इदमिति पूर्णत्वविशेषणम्

**\[ अहमेवेदं सर्वोऽस्मि इति श्रुत्यर्थः \]**

## **भाष्यम्**

इदमिति पूर्णत्वविशेषणम् । 'अजानता महिमानं तवेदम्' इतिवत् स्वपूर्णतामापरोक्ष्येणानुभूयेदं पूर्णोऽस्मीति मन्यते ।

‘क्वचित्तद्भावशेषः स्यात् क्रियाशेषः क्वचिद् भवेत् ।

कचित् पदार्थशेषः स्यादिदमादिस्त्रिधा स्मृतः ॥' इति शब्दनिर्णये ॥

हि राजा देवो वा सर्वजगद्भवति । राज्ञो भोगापेक्षया पूर्तिर्भवतीति देव- दृष्टान्तः । प्रत्यक्षदर्शनार्थं राजदृष्टान्तः ।

‘स्वयोग्यपूर्तेः स्वातन्त्र्याद् राज्ञो देवगणस्य च ।

सर्वभावस्तथा मोक्षे नतु सर्वस्वरूपतः । ' इति ब्रह्मतर्के ।

### **भावबोधटिप्पणी**

नन्विदंशब्दस्य विशेष्यनिघ्नत्वादयं सर्वोऽस्मीति वा स्यात् । इदं सर्वमस्मीति वा स्यात् । इदं सर्व इति कथमित्यत आह- इदमितीति ॥ नात्रेदमित्येतत्सर्वशब्दार्थपूर्णरूपधर्मिविशेषणम् । येन नपुंसकलिङ्गत्वानुपपत्तिः किन्तु पूर्णगतपूर्णत्वरूपधर्मविशेषणमित्यर्थः । ननु शब्दार्थत्वाभिमतधर्मिगत- धर्मविशेषणत्वेनेदंशब्दप्रयोगः क्व दृष्ट इत्यत आह— अजानतेति ॥ यथाऽत्रेदंशब्दो महिमत्वरूपधर्मविशेषणत्वाभिप्रायेण प्रयुक्तः । अन्यथेमं महिमानमिति प्रयोगापत्तेः । तथाऽत्रापीति भावः । नन्वस्त्विदमिति पूर्णत्व- विशेषणं तथापि कथमेतस्य स्वयोग्यतापेक्षयेत्यर्थोक्तिः । तस्यार्थस्य पूर्वमनुक्त-त्वेनेदंशब्देन परामर्शायोगादित्यत आह- स्वपूर्णतामिति ॥ इदंशब्दस्य समभिव्याहृतशब्दार्थधर्मिंगतधर्मविशेषणत्वे प्रमाणमाह- कचिदिति । तस्य धर्मिणो भावस्तद्भावस्तस्य शेषस् तद् विशेषणं स्यादित्यर्थः । क्रियाशेषः क्रियाविशेषणं तद्यथा तण्डुलानिदं पचतीति । पदार्थशेषः पदार्थविशेषणं यथेदं नीलमिति । ननु कुत एवं व्याख्येयं यथाश्रुत एवार्थः किन्न स्यादिति चेन्न । तथा सति दृष्टान्ताननुगुण्यं स्यादित्याह -- नहीति ॥ ननु यथा राजाऽहमेवेदं सर्वोऽस्मीति मन्यते । तथा मुक्तोऽपीति राजदृष्टान्तेनैव पूर्तेः किं देवदृष्टान्तेनेत्यत आह- राज्ञ इति ॥ मुक्तो विषयभोगानन्वितस्वरूपानन्देन पूर्ण इत्युक्तार्थे न राजदृष्टान्तः । तस्य विषयभोगेनैव पूर्तिमत्त्वाद् देवश्च तत्पदयोग्यस्वरूपानन्देन पूर्ण इति देवदृष्टान्तग्रहणमित्यर्थः । तर्हि देवदृष्टान्तेनैव पूर्ते राजदृष्टान्तो व्यर्थ इत्यत आह- प्रत्यक्षेति ॥ देवस्याप्रत्यक्षत्वादिति भावः । मनुष्याधिकारिकमपि शास्त्रं भवतीति तेषां पूर्णत्वस्य प्रत्यक्षतो दर्शनार्थं राजदृष्टान्तः । अतो न व्यर्थ इत्यर्थः । श्रुत्यर्थनिश्चायकं प्रमाणमप्याह– स्वयोग्येति ॥ यथेति शेषः । पूर्तेरिति सम्बन्धे षष्ठी । ईश्वरदत्तस्वातन्त्र्यादित्यर्थः ॥ २० ॥

------------------------------------------------------------------------

तद्वा अस्यैतदतिच्छन्दा अपहतपाप्माऽभयं रूपं..

# **उपनिषत्**

तद्वा अस्यैतदतिच्छन्दा अपहतपाप्माऽभयं रूपं तद्यथा प्रियया स्त्रिया सम्परिष्वक्तो न बाह्यं किञ्चन वेद नान्तर- मेवमेवायं पुरुषः प्राज्ञेनात्मना सम्परिष्वक्तो न बाह्यं किञ्चन वेद नान्तरं तद्वा अस्यैतदाप्तकाममात्मकाममकामं रूपं शोकान्तरम् ॥ २१ ॥

## **भाष्यं**

छन्दसामप्यवाच्यत्वादतिच्छन्दा हरिः स्मृतः ।

तेनाश्लिष्टो ह्ययं जीवः सुप्तो मुक्तोऽथवा भवेत् ॥

विष्णो रूपं हि यन्नित्यमभयं पापवर्जितम् ।

आप्तकामं च पूर्णत्वादात्मकामं सुखत्वतः ॥

शोकं बिना सुरमणाच्छोकान्तरमितीरितम् ।

### **भावबोधटिप्पणी**

अतिच्छन्दा इति कथं विष्णुरूपस्यातिच्छन्दस्त्वमुच्यते । तस्य गायत्र्यादिवच् च्छन्दोरूपत्वाभावादित्यतस्तं शब्दं तत्र निर्वक्ति छन्दसामपीति ॥ साकल्येनेति शेषः । ‘प्राज्ञेनाऽत्मना सम्परिष्वक्तः' इत्येतत्सुप्तमात्रपरमिति निरासाय व्याचष्टे - तेनेति । तद्वा अस्यैतदतिच्छन्दा अपहतपाप्माऽभयं रूपमिति वाक्यमन्वयं दर्शयन्व्याचष्टे - विष्णोरिति । नित्यं सर्वदेत्युभयविशेषणम् । अभयं भयरहितम् । यच्छब्दस्य तेनाश्लिष्ट इति पूर्वेण सम्बन्धः । तद्वा अस्यैतदाप्तकाममात्मकाममकामं रूपं शोकान्तरमिति वाक्यं व्याचष्टे– आप्तकामं चेति ॥ विष्णो रूपं यदिति अत्रानुवर्तते । आप्ताः कामाः काम्या येनासाबाप्तकामः । तत्र हेतुः पूर्णत्वादिति । आत्मैव कामः काम्यत इत्यात्मकामः । तत्र हेतुः सुखत्वत इति । सुखस्वरूपत्वादित्यर्थः । शोकस्यान्तोऽभावो यस्मिन् तच्छोकान्तं तच्च तद् रं चेति शोकान्तरमित्यर्थः । अकामशब्दार्थः स्पष्टत्वानोक्तः ॥ २१ ॥

