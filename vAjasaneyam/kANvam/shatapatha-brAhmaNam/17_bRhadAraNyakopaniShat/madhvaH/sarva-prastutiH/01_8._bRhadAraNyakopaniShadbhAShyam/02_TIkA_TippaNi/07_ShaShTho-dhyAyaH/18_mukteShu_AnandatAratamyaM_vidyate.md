+++
title = "१८ मुक्तेषु आनन्दतारतम्यं विद्यते"

+++


## स यो ह वै मनुष्याणां राद्धः समृद्धो भवत्यन्येषामधिपतिः

**\[मुक्तेषु आनन्दतारतम्यं विद्यते\]**

# **उपनिषत्**

स यो ह वै मनुष्याणां राद्धः समृद्धो भवत्यन्येषामधिपतिः सर्वैर्मानुष्यकैर्भोगैः सम्पन्नतमः स मनुष्याणां परम आनन्दोऽथ ये शतं मनुष्याणामानन्दाः स एकः पितॄणां जितलोकानामानन्दोऽथ ये शतं पितॄणां जितलोकानामानन्दाः स एको गन्धर्वलोक आनन्दोऽथ ये शतं गन्धर्वलोक आनन्दाः स एकः कर्मदेवानामानन्दो ये कर्मणा देवत्वमभिसम्पद्यन्तेऽथ ये शतं कर्मदेवानामानन्दाः स एक आजानदेवानामानन्दो यश्च श्रोत्रियोऽवृजिनोऽकामहतोऽथ ये शतमाजानदेवानामानन्दाः स एकः प्रजापतिलोक आनन्दो यश्च श्रोत्रियोऽवृजिनोऽकामहतोऽथ ये शतं प्रजापतिलोक आनन्दाः स एको ब्रह्मलोक आनन्दो यश्च श्रोत्रियोऽवृजिनोऽकामहतोऽथैष एव परम आनन्द एष ब्रह्मलोकः सम्राडिति होवाच याज्ञवल्क्यः सोऽहं भगवते सहस्रं ददाम्यत ऊर्ध्वं विमोक्षायैव ब्रूहीत्यत्र ह याज्ञवल्क्यो बिभयाञ्चकार मेधावी राजा सर्वेभ्यो माऽन्तेभ्य उदरौत्सीदिति ॥ ३३ ॥

## **भाष्यम्**

अन्येभ्यस्तु विमुक्तेभ्य आनन्दश्चक्रवर्तिनाम् ।

मुक्तानां शतोद्रिक्तिः पितॄणां तेभ्य एव च ।

तेभ्योऽप्यृषीणां मुक्तानां कर्मदेवाभिधायिनाम् ।

तेभ्यश्च मुक्तदेवानां तेभ्यश्श्रोमापतेस्तथा ।

तस्माच्च ब्रह्मणस्त्वेवं मुक्तस्य गरुडादपि ।

एष एव ततो विष्णुः पूर्णानन्दः प्रकीर्तितः ।

यस्य ब्रह्माऽपि मुक्तः सन् विप्लुण्मात्रं समश्नुते ॥ इति च ॥

### **भावबोधटिप्पणी**

'स यो मनुष्याणां राद्ध' इति प्रकरणं संसारिपरमिति प्रतीतिनिरासाय व्याचष्टे-- अन्येभ्य इति ॥ अन्येभ्यो मनुष्योत्तमेभ्यः शतोद्रिक्त इत्यन्तं मूलानुक्तम् । अथ ये शतं मनुष्याणामानन्दाः स एकः पितॄणामानन्द इत्यस्यार्थमाह– पितॄणामिति ॥ तेभ्यश्चक्रवर्तिभ्यः पितॄणामानन्दः शतोद्रिक्त इति सम्बन्धः । अनेन श्रुतौ मनुष्यशब्दश्चकवर्तिपर इत्युक्तं भवति । तदुत्तरकक्ष्यमाह– तेभ्योऽपीति ॥ ऋषीणां विश्वामित्रब्रह्मपुत्रव्यतिरिक्तानाम् । ननु श्रुतौ पितृभ्यो गन्धर्वाणां शताधिकत्वमुच्यते अत्र तु ऋषीणां क्वचित्तु आजानदेवानां तत्कथमेतदिति चेन्न । गन्धर्वाणाम् ऋषीणामाजानदेवानां च साम्यात् । यथोक्तं पुरस्तात्- 'तुम्बुरुप्रमुखा ये च तथोर्वश्यादिका अपि । विश्वामित्रब्रह्मपुत्रानुते चाप्यृषयोऽखिलाः । कार्तवीर्यादिराजभ्यो देवभृत्याः शतावराः । आजानदेवास्ते प्रोक्ताः' इति । अथ ये शतं गन्धर्वलोक आनन्दाः स एकः कर्मदेवानामानन्द इत्यस्यार्थमाह- कर्मदेवेति । तेभ्य ऋषिभ्यः । अथ ये शतं कर्मदेवानामानन्दाः स एक आजानदेवानामानन्द इत्यंशं व्याचष्टे - तेभ्यश्वेति ॥ अथ ये शतम् आजानदेवानामानन्दाः स एकः प्रजापतिलोक आनन्द इत्यस्यार्थमाह- तस्मादिति ॥ श्रुतौ प्रजापतिशब्देन गरुडोऽपि ग्राह्य इति भावेनोक्तं गरुडादपीति । अथैष एव परम आनन्द इति वाक्यमेष एवेत्यनेन ब्रह्मलोकशब्दप्रकृतचतुर्मुखपरामर्श इति प्रतीतिनिरासाय व्याचष्टे-- एष एवेति ॥ विष्णोरप्रकृतत्वात्कथं तत्परामर्श इत्यत एतस्यैवानन्दस्यान्यानि भूतानीति वाक्ये प्रकृतत्वात्परामर्शोपपत्तिरिति भावेन तत इत्युक्तं हेतुं विवृणोति- यस्येति ॥

------------------------------------------------------------------------

राद्धो मुक्तः

## **भाष्यं**

राद्धो मुक्तः । मनुष्याणां योग्यतया स्वसमेभ्यः प्रयत्नाधिक्यादाधिक्यं मुक्तौ प्राप्तुं शक्यत इत्यतः समृद्ध इत्युक्तम्। यावत् साधयितुं शक्यते तावत् साधनैः सम्पूर्णत्वेन मुक्त इत्यर्थः ।

### **भावबोधटिप्पणी**

एवं प्रमाणवचनेनेदं प्रकरणं मुक्तपरत्वेन व्याख्यातम् । इदानीमत्रापि मुक्तज्ञापकानि दर्शयिष्यन् स यो मनुष्याणामिति प्रथमवाक्ये मुक्तज्ञापकमाह—राद्ध इति ॥ राधसाधं संसिद्धाविति पठ्यते । राध धातोश्च गत्यर्थाकर्मक- श्लिषशीस्थासवसजनरुहजीर्यतिभ्यश्चेत्यकर्मकत्वात्कर्तरि क्तः । ततो राद्ध इत्यस्य संसिद्ध इत्यर्थोऽवगम्यते । संसिद्धिश्च मुक्तिरेव । नित्यत्वेन \`दुःखा- सम्भिन्नत्वेन च समीचीनसिद्धत्वात् । नेतरा अनित्यत्वेन दुःखसम्भिन्नत्वेना- समीचीनत्वात् । नच मुख्ये सम्भवत्यमुख्यार्थोऽङ्गीकर्तुं युक्त इति भावः । ननु यदि राद्धो मुक्तस्तर्हि समृद्ध इति विशेषणं व्यर्थम् । असमृद्धस्यैवाभावेना- व्यावर्तकत्वादित्यत आह— मनुष्याणामिति ॥ प्रयत्नाधिक्याज् ज्ञानोत्तरकृत- राजसूयादिप्रयत्नाधिक्यात् । इत्यत इति हेतोः । असमृद्धमुक्तस्यापि सत्वान्न समृद्धपदं व्यर्थमित्यर्थः । ननु ज्ञानोत्तरानुष्ठितप्रयत्नाधिक्यान्मुक्तौ प्राप्यमाधिक्यं नाम न तावत्स्वरूपसुखस्यैव पुनराधिक्यं तस्य क्लृप्तत्वेनानागन्तुकत्वान् नापि क्लृप्तसुखस्यैवाभिव्यक्तिः । ज्ञानेनावरणीभूताविद्यानिवृत्तावात्मस्वरूप- सुखाभिव्यक्तेः सर्वसाधारण्यात् । नापि पृथगेव सुखं जायते तदनङ्गीकारात् । तत्कथमेतदिति चेन्मैवम् । नाविद्यैवात्मस्वरूपस्यावरणं किन्त्वीश्वरेच्छापि । तथाच ज्ञानेनाविद्यायां निवृत्तायामशेषानिष्टनिवृत्तिर्भवति । स्वरूपसुखं च बहुतरं व्यज्यते नतु सर्वम् । एवं च योग्यतया साम्येऽपि येन ज्ञानोत्तरं निवृत्तकर्मानुष्ठानलक्षणं प्रयत्नाधिक्यं कृतं तेन तज्जन्येश्वरप्रसादद्वारा यावत्स्वरूपा- भिव्यक्तिलक्षणमाधिक्यं प्राप्तुं शक्यते येन तु तदनुष्ठितं तेन नेति । एतदभिप्रायेणैवानन्दवृद्धिहासप्रतिपादनं तत्र तत्र क्रियते । इदमपि देवेषु न सम्भवति देवानां यावत्स्वरूपाभिव्यक्तेः सत्वेन तत्र वृद्धिह्रासाभावादित्यतो मनुष्याणामित्युक्तम् । मनुष्याणां च वृद्धिह्रासौं वर्तेते एव । यथोक्तं ‘वृद्धिह्रासौ विमुक्तिगौ नृणाम्' इति । यावत्स्वरूपानभिव्यक्तिलक्षणानन्दह्रासं प्रति विकर्म- वद् भगवत्पूजात्मकंकर्माकरणमपि निमित्तम् । यथोक्तं 'कृष्णोपास्तिमकुर्वतः । ज्ञानिनोऽपि यतो ह्रास आनन्दस्य भवेद् ध्रुवम्' इति ॥ ' अयोग्यकान्महापदे विधातुरेष हि क्रतुः । समानयोग्यतागणात्करोति मुक्तिगं वरम्' इत्येतदपि चक्रवर्तिरूपमनुष्यपरं योज्यम् । तथाहि वाक्यशेषः । 'अतत्रिंशङ्कुपुत्रको नृपानतीत्य वर्तते' इति । ननु समृद्धपदेन कथमेवंविधासमृद्धमुक्तव्यावृत्तिरित्यतः समृद्धपदं व्याचष्टे - यावदिति ॥ अन्यस्तु नैवंविध इत्यर्थः ।

