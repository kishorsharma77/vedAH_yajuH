+++
title = "०६ ब्रह्माण्डस्य विस्तृतिः"

+++


## अथ हैनं भुज्युर्लाह्यायनिः पप्रच्छ याज्ञवल्यक्येति होवाच

**अथ भुज्युब्राह्मणम् \[ ब्रह्माण्डस्य विस्तृतिः\]**

# **उपनिषत्**

अथ हैनं भुज्युर्लाह्यायनिः पप्रच्छ याज्ञवल्यक्येति होवाच । मद्रेषु चरकाः पर्यव्रजाम ते पतंजलस्य काप्यस्य गृहानैम तस्यासीद् दुहिता गन्धर्वगृहीता तमपृच्छाम कोऽसीति । सोऽब्रवीत् सुधन्वाऽऽङ्गिरस इति । तं यदा लोकानामन्तान् अपृच्छामाथैनमब्रूम क्व पारिक्षिता अभवन्निति क्व पारिक्षिता अभवन् स त्वा पृच्छामि याज्ञवल्क्य क्व पारिक्षिता अभवन्निति ॥ १ ॥

## **भाष्यम्**

पारीक्षिताः प्रद्युम्नाः ।

### **भावबोधटिप्पणी**

अत्र पारीक्षिता इत्यस्य परितो दुरितं क्षीयते येन स परीक्षिद् अश्वमेधस् तद्याजिनः पारीक्षिता इति व्याख्यानमसत् । क पारिक्षिता इति प्रश्नस्यागच्छन् ते तद्यत्राश्वमेधयाजिनो गच्छन्तीति परिहारानुपपत्तेः । न ह्यश्वमेधयाजिनः व सन्तीति प्रश्ने यत्राश्वमेधयाजिनस्तत्रागच्छन्निति परिहारः सम्भवति । नचाधुनातनाः पारीक्षिता वेति प्रश्न पूर्वतना अश्वमेधयाजिनो यत्रेति परिहारः सम्भवतीति वाच्यम् । अश्रुतकल्पनापत्तेरिति भावेन पारीक्षिता इत्येतद् व्याचष्टे -- पारीक्षिता इति ॥

------------------------------------------------------------------------

स होवाचोवाच वै सोऽगच्छन् वै ते..

# **उपनिषत्**

स होवाचोवाच वै सोऽगच्छन् वै ते तद्यत्राश्वमेधयाजिनो गच्छन्तीति क्व न्वश्वमेधयाजिनो गच्छन्तीति द्वात्रिंशतं वै देवरथाह्न्यान्ययं लोकस्तं समन्तं पृथिवी द्विस्तावत् पर्येति तां समन्तं पृथिवीं द्विस्तावत् समुद्रः पर्येति तद्यावती क्षुरस्य धारा यावद्वा मक्षिकायाः पत्रं तावानन्तरेणाकाशस्तानिंद्रः सुपर्णो भूत्वा वायवे प्रायच्छत् तान् वायुरात्मनि धित्वा तत्रागमयद् यत्राश्वमेधयाजिनोऽभवन्नित्येवमिव वै स वायुमेव प्रशशंस तस्माद् वायुरेव व्यष्टिर्वायुः समष्टिरप पुनर्मृत्युं जयति य एवं वेद ततो ह भुज्युर्लाह्यायनिरुपरराम ॥ २ ॥

इति भुज्युब्राह्मणम् ॥ ३ ॥

## **भाष्यम्**

अश्वमेधयाजिन इन्द्राः।

प्रद्युम्नः कामनामाऽसौ पारीक्षित इतीरितः ।

सर्वेक्षणात्परो विष्णुः परीक्षिदिति कीर्तितः ॥

तत्पुत्रत्वात्कामदेवः पारीक्षित इति स्मृतः ।

शताश्वमेधयाजित्वादिन्द्रा एवाश्वमेधिनः ॥

अतीतानागतानां च कामानां वज्रिणामपि ।

एकमेव हि मुक्तानां स्थानं वेदोदितं सदा ॥

इन्द्रनामा तु गरुडः सामर्थ्यादेव कथ्यते ।

तस्य रूपद्वयं नित्यं सौपर्णं पौरुषं तथा ॥

तत्र पौरुषरूपी सन् भूत्वा सौपर्णरूपवान् ।

कामदेवानुपादाय मुक्तौ वायोः प्रयच्छति ॥

वायुस्तान् स्वशरीरस्थान् कृत्वेन्द्रा यत्र मुक्तिगाः ।

प्रद्युम्ननामके विष्णावेवं वायुर्हि मोक्षदः ॥

तस्मात्सर्वोत्तमो वायुर्विविधं तु यदष्टकम् ।

देवान् ऋषीन् पितॄन् यक्षान् गन्धर्वान् मानुषोरगान् ।

असुराश्च वशे नित्यं नयत्यमितपौरुषः ।

सम्पूर्णाश्च सुपर्णेशशेषेन्द्रान् तत्स्त्रियोऽपि च ॥

अष्टौ नयत्युन्नयति वशीकृत्य स्वयं प्रभुः ।

अतो व्यष्टिः समष्टिश्च वायुरेवाभिधीयते ॥

एवं व्यष्टिं समष्टिं च यो वायुं वेद तत्त्वतः ।

तत्परं च हरिं नित्यं मुच्यते संसृतेः पुमान् ॥ इति परमसंहितायां

चरकस्तीर्थसञ्चारी वित्तार्थी करकः स्मृतः । इत्यभिधानम् ॥

### **भावबोधटिप्पणी**

ननु तथापि यत्राश्वमेधयाजिनस्तत्र पारीक्षिता आगच्छन्निति परिहारानुपपत्तिः । न ह्यश्वमेधयाजिनां पुरुषाणां यत् स्थानं स्वर्गादिकं तत्प्रद्युम्नानां स्थानम् । तेषां देवत्वेनाश्वमेधयाज्यपेक्षयांत्तमत्वादित्यतोऽश्वमेधयाजिपदं व्याचष्टे– अश्वमेधयाजिन इति ॥ प्रद्युम्नानाम् इन्द्राणां च समत्वेनैकस्थानत्वमुपपन्नमिति भावः । उक्तार्थे प्रमाणं वदन् समग्रब्राह्मणं प्रमाणेन व्याचष्टे - प्रद्युम्न इति । प्रद्युम्ने पारीक्षितशब्दं निर्वक्ति- सर्वेक्षणादिति ॥ अन्येषामप्यश्व - मेधयाजित्वात्कथमश्वमेधयाजिन इन्द्रा इति व्याख्यानमित्यत आह- शताश्व- मेधेति ॥ असाधारण्येन व्यपदेशा भवन्तीति भावः । ननु इन्द्रकामयोरेकैकत्वात् कथं बहुवचनम् । कथं वा तेषामेकस्थानत्वोक्तिः । इन्द्रस्थाने स्वर्गे कामस्या- वस्थानाभावादित्यत आह- अतीतेति ॥ इन्द्रः सुपर्णो भूत्वेति कथम् । पुरन्दरस्य सुपर्णत्वेन भवनायोगादित्यत आह- इन्द्रनामा त्विति ॥ कुत इत्यत आह- सामर्थ्यादिति ॥ ऐश्वर्यादित्यर्थः । यद्वा इन्द्रशब्दसामध्यदिव । इन्द्रः सुपर्णो गरुड इत्यभिधानादित्यर्थः । ननु गरुडः सुपर्णो भूत्वेति कथं सिद्धत्वेनावक्तव्यत्वादित्यत आह- तस्येति । सौपर्णं पक्षिसम्बन्धि पौरुषं पुरुषसम्बन्धि । इन्द्रसुपर्णो भूत्वा वायवे प्रायच्छदित्येतद् व्याचष्टे- तंत्रेति । अत्र वायुशब्देन चतुर्मुखो विवक्षितः । वायुरात्मनि धित्वा तत्रागमयद् यत्राश्वमेधयाजिनोऽभवन्निति वाक्यं व्याचष्टे - तस्मादिति ॥ सर्वोत्तम इति

व्यष्टिसमष्टिशब्दतात्पर्यकथनम् । व्यष्टिशब्दार्थमाह- विविधमिति ॥ अशू व्याप्तावित्यस्मात्कर्तरि तिच्क्तौ च सञ्ज्ञायां क्तिच् । विविधम् अश्रुत इति व्यष्टिः । विविधमित्यस्यैव विवरणं यदष्टकमिति । यद्वा विविधमष्टकमस्यास्तीति व्यष्टिरित्यर्थः । समष्टिशब्दार्थमाह- सम्पूर्णानिति ॥ सं समीचीनमश्नुत इति समष्टिः समीचीनमष्टकमस्यास्तीति वा समष्टिः । समीचीनमित्यस्य विवरणम् – सम्पूर्णानिति ॥ अपपुनर्मृत्युं जयतीति फलवाक्यं व्याचष्टे - एवमिति । ‘तमेवं विद्वान्' इति श्रुतिविरोधपरिहारायोक्तम् । तत्परमिति ॥ अप्रतीतेर्मद्रेषु चरका इत्युक्तचरकशब्दार्थमाह- चरक इति ॥

