+++
title = "०२ वाङ्नामकभगवदुपासना"

+++


## यत्ते कश्चिदब्रवीत् तच्छृणवामेत्यब्रवीत्

**\[वाङ्नामकभगवदुपासना \]**

# **उपनिषत्**

यत्ते कश्चिदब्रवीत् तच्छृणवामेत्यब्रवीत् । मे जित्वा शैलिनिर्वाग्वै ब्रह्मेति यथा मातृमान् पितृमानाचार्यवान् ब्रूयात् तथा तच्छैलिनोऽब्रवीद् वाग्वै ब्रह्मेत्यवदतो हि किं स्यादित्यब्रवीत् तु ते तस्यायतनं प्रतिष्ठां न मेऽब्रवीदित्येकपाद्वा एतत्सम्राडिति स वै नो ब्रूहि याज्ञवल्क्य वागेवायतनमाकाशः प्रतिष्ठा प्रज्ञेत्येनदुपासीत का प्रज्ञता याज्ञवल्क्य वागेव सम्राति होवाच वाचा वै सम्राड् बन्धुः प्रज्ञायत ऋग्वेदो यजुर्वेदो सामवेदोऽथर्वांगिरस इतिहासः पुराणं विद्या उपनिषदः श्लोकाः सूत्राण्यनुव्याख्यानानि व्याख्यानानीष्टं हुतमशितं पायितमयं च लोकः परश्च लोकः सर्वाणि च भूतानि वाचैव सम्राट् प्रज्ञायन्ते वाग्वै सम्राट् परमं ब्रह्म नैनं वाग्जहाति सर्वाण्येनं भूतान्यभिक्षरन्ति देवो भूत्वा देवानप्येति य एवं विद्वानेतदुपास्ते हस्त्यृषभं सहस्रं ददामीति होवाच जनको वैदेहः स होवाच याज्ञवल्क्यः पिता मेऽमन्यत नाननुशिष्य हरेतेति ॥२॥

## **भाष्यम्**

प्रतिष्ठा प्रतिमा प्रोक्ता प्रतिरूपेण संस्थितेः ।

प्रतिमाऽधिकसादृश्यान्मुख्या विष्णोः सदा रमा ॥

दीप्तत्वादासमन्तात् सा चाऽकाश इति गीयते ।

प्रत्येकं विष्णुरूपाणामन्यदायतनं पृथक् । इत्यध्यात्मे ॥

प्रतिमानामवस्थानं रहस्यं नाम सार्थकम् ।

चतुष्टयं यदा ज्ञातं सम्यग् विद्याफलं तदा ॥ इति च ॥

का प्रज्ञता वागेवेत्यादेर्धर्मधर्म्यभेदः ।

### **भावबोधटिप्पणी**

अब्रवीत्तु ते तस्यायतनं प्रतिष्ठामित्यादिवाक्यषट्कगतप्रतिष्ठाशब्द आश्रयपर इति व्याख्यानमसद् आयतनशब्देन पुनरुक्तिप्रसङ्गादिति भावेन प्रतिष्ठाशब्दार्थं निर्वचनपूर्वकमाह - प्रतिष्ठेति । प्रतिरूपेण प्रतिबिम्बरूपेण प्रतिष्ठाशब्दोक्ता प्रतिमा केत्यत आह- प्रतिमेति । रमा विष्णोर्मुख्या प्रतिमा ब्रह्मादीनामपि प्रतिमात्वान्मुख्येत्युक्तं तत्र हेतुर्विष्णोरधिकसादृश्यादिति । तदधीनत्वे सति तत्सदृशत्वस्यैव प्रतिबिम्बत्वादिति भावः । नित्यमुक्तत्व देशव्याप्त्याद्यधिक- सादृश्यादित्यर्थः । सदेति स्वरूपकीर्तनम् । यद्वा मुक्तानामपि स्वानन्दानुभवितृ- त्वादिनाऽधिकसादृश्यात्सदेत्युक्तम् । ननु श्रुतावाकाशः प्रतिष्ठेत्याकाशस्य प्रतिमात्वोक्तेः कथमेतदित्यत आकाशशब्देन रमैवोच्यत इत्याह- दीप्तत्वादिति ॥ आ इत्यनुवादेन समन्तादिति व्याख्यानम् । ननु एकस्य विष्णोर्यथैकैव प्रतिमा एवमेकमेवाऽयतनं वक्तव्यं कथं वागादीनि षडायतनान्युक्तानीत्यत आह— प्रत्येकमिति ॥ वाक् प्राणचक्षुः श्रोत्रमनोहृदयनामकानां प्रत्येकं विष्णुरूपाणाम् अन्यद् रमाभिन्नं वागिन्द्रियादिकं पृथगायतनमित्यर्थः । ननु वाग् वै ब्रह्मेत्याद्युपदिष्टस्य वागादिनामकब्रह्मणः पूर्णत्वाद् एकपाद् वा एतत्सम्रालिति कथमुच्यत इत्यतस् तदभिप्रायमाह - प्रतिमानमिति । प्रतिमेत्यर्थः । सार्थकं प्रतिपाद्यार्थसहितं रहस्यं नामेति सम्बन्धः । रहस्यं नाम तदर्थश्चेति चतुष्टयमित्यर्थः । विद्या फलं सम्यगिति सम्बन्धः । तथाच विद्यासम्पूर्णफलाय ज्ञातव्यचतुष्टये जित्वादिभिः षड्भिराचार्यैर्वाग्वै ब्रह्मेत्यादिना रहस्यं नामैवोक्तं न प्रतिष्ठादित्रयम् अत एकपाद् वा एतदित्युक्तमिति भावः । ननु का प्रज्ञता का प्रियतेत्यादि धर्मप्रश्ने वाक् प्राणादिनिष्ठो धर्म एवोत्तरत्वेन वक्तव्यः वागेव सम्रालिति प्राण एवं सम्रालिति वाक् प्राणादिरूपो धर्मी कथमुत्तरत्वेनोच्यत इत्यत आह- केति । इत्यादेः प्रश्नपरिहारात्मकस्य वाक्यस्य धर्मधर्म्यभेदोऽभिप्रेत इत्यर्थः ।

------------------------------------------------------------------------

अमिताक्षरं पञ्चरात्रं विद्येत्याहुर्मनीषिणः

## **भाष्यम्**

अमिताक्षरं पञ्चरात्रं विद्येत्याहुर्मनीषिणः ।

मिताक्षरं श्लोकवाच्यमुभयं वेद ईर्यते ॥ इति ब्रह्माण्डे ॥

सूत्रं तु ब्रह्मसूत्राख्यं महामीमांसिका तथा ।

तथा साङ्कर्षणं सूत्रं ब्रह्मतर्कादयस्तथा ॥

प्रकाशिका निर्णयश्च तत्त्वनिर्णय एव च ।

व्याख्येति कथिताः सर्वाः स्वयं भगवता कृताः ।

ब्रहत्तर्कादयः सर्वा अनुव्याख्याः प्रकीर्तिताः ॥ इति प्रतिसङ्ख्याने

वाग् विष्णुर्वाचकत्वेन प्राणः प्रणयनात् स्वयम् ।

मनो मन्तृत्वतो नित्यं स चक्षुः सर्वदर्शनात् ॥

श्रोत्रं श्रवणशक्तित्वाद् हृदयं हृद्गतो यतः । इति प्रत्याहारे ॥

अन्नं प्राणं चक्षुः श्रोत्रं मनो वाचम् ॥ इत्यादि च ॥

वागादिषु स्थितं विष्णुं य उपास्ते सदैव तु ।

वागादिनाम्ना नैनं स प्रजहाति कदाचन ॥ इति सत्तत्त्वे ॥

अत आयतनमेव वागिन्द्रियादि ।

परमं ब्रह्मेति वचनान्न वागिन्द्रियादि- मात्रमुपास्यम्।

प्रतिमाद्यं हरित्वेन पृथिव्याद्यमथापि वा ।

इन्द्रियप्राणजीवाद्यमथवा य उपासते ।

मिथ्योपास्तिमतां तेषां निष्कृतिर्न कदाचन ।

अतिदुःखे पतन्त्यद्धा तमस्यन्धे पतङ्गवत् । इत्युपासानिर्णये ॥

### **भावबोधटिप्पणी**

ननु ऋग्वेदादिविद्यासाधनकथनप्रकरणे विद्याकथनमयुक्तम् । नच करणव्युत्पत्त्या विद्याशब्देन तत्साधनमेवोच्यत इति वाच्यम् । ऋगादिव्यतिरिक्तस्य तस्याभावात् ।नचानुक्तपञ्चरात्रपरत्वं विद्याशब्दस्येति वाच्यं भारते पञ्चरात्रविदो मुख्या इति प्रकृतपञ्चरात्रविषयत्वेन ऋषीनुवाच तान् सर्वान् अदृश्यः पुरुषोत्तमः । कृतं शतसहस्रं हि श्लोकानां हि तमुत्तममिति श्लोकशब्दस्य प्रयोगात् श्लोकशब्देन पञ्चरात्रोत्त्या पुनरुक्तिप्रसङ्गादित्यत आह- अमितेति ॥ अमिताक्षरं गद्यात्मकं मिताक्षरं छन्दोबद्धपद्यात्मकम् । पञ्चरात्रमित्यनुवर्तते वेदविद्या उपनिषदः श्लोका इति वेदवाक्ये विद्या लोकशब्दाभ्यामुभयं गद्यात्मकं ं पद्यात्मकं च पञ्चरात्रमीर्यत इत्यर्थः । यद्यपि विद्याख्या मूलिका श्रुतिरित्युक्तं, तथापि व्याख्यानान्तरमेतदित्यदोषः । नचैवं मूलश्रुतेरसङ्ग्रह ऋगादिपदेनैव तद्ग्रहणात् । ‘ऋचस्स ऋच उद्धृत्य' इत्यादि मूलश्रुतावपि ऋगादिपदप्रयोगात् । सूत्राणीति सूत्रपदेन ब्रह्मसूत्रमात्रग्रहणे बहुवचनानुपपत्तिरिति भावेनाऽह - सूत्रमिति ॥ व्याख्यानानीत्यस्यार्थमाह- बृहत्तर्कादय इति ॥ वाग्वै ब्रह्म प्राणो वै ब्रह्म चक्षुर्वै ब्रह्म श्रोत्रं वै ब्रह्म मनो वै ब्रह्मेति वाक्यानि वागादीन्द्रियाणामेव ब्रह्मत्वमुच्यत इति प्रतीतिनिरासाय व्याचष्टे - वागिति ॥ वाचकत्वेन वाचकत्वशक्तिप्रदत्वेन वचनक्रियाकर्तृत्वेनेति यावत् । वागादिशब्दा ब्रह्मवाचका इत्यत्र समारख्यामाह— अन्नमिति ॥ नच तत्रापि विवादः । अधीहि भगवो ब्रह्मेति ब्रह्मप्रश्ने अन्नादीनामुक्तत्वात् । 'यतो वा इमानि भूतानि जायन्ते' ‘अन्नं ब्रह्मेति व्यजानात्' इत्याद्युत्तरवाक्याच्च अन्नादिशब्दानां ब्रह्मपरत्वावगमात् । अन्नमत्रानुपयुक्तम् आदिपदेन हृदयं ब्रह्मेत्यारुणय इति श्रुतिग्रहणम् । ननु तथापि वाग्वै ब्रह्मेत्यादौ वागादिशब्दानां न ब्रह्मपरत्वमङ्गीकर्तुं शक्यम् । तथा सति नैनं वाक् जहाति नैनं प्राणो जहातीत्यादि फलवाक्यानुपपत्तेः । नहि ब्रह्मोपासकस्य वागादीन्द्रियात्यागः फलं सम्भवति । उपासनाननुगुणत्वात् । अत इन्द्रियाणामेव ब्रह्मत्वमुच्यत इत्यत आह- अत इति ॥ यत एवं प्रमाणेन व्याख्यातमतो वागेवाऽयतनमित्यादावायतनत्वेनो- क्तमेव वागादिकं बागिन्द्रियादि नतु वाग्वै ब्रह्मेत्यादिना ब्रह्मत्वेनोक्तं तद्विरोधापत्तेरित्यर्थः । अतो वाग्वै ब्रह्मेत्यादिनोक्तं वागादि ब्रह्मैवेति वक्तव्ये आयतनमेव वागादीन्द्रियादीत्युक्तिर् ब्रह्मत्वेनोक्तवागादेर्वागादीन्द्रियत्वे वागेवायतनमिति वागादीन्द्रियस्यैवायतनत्वोक्तिर्विरुद्धा स्यात् । नहि स्वस्यैव स्वयमायतनमिति बाधकान्तरसूचनार्था एतेनैतद्बाधकपरिहाराय वाग्वै ब्रह्मेत्यादौ वागाद्यभिमानिदेवताऽग्र्यादिरेव वागादिशब्देनोच्यते वागेवायतनमित्यादौ तु वागिन्द्रियमेव तस्यायतनत्वेनोच्यत इति यत्परव्याख्यानं तदप्यपास्तम् । उदाहृतप्रमाणविरोधस्य तदवस्थत्वात् । वाग्वै ब्रह्मेत्यादौ वागादिशब्देनेन्द्रिय- मात्रग्रहणे बाधकान्तरमाह - परममिति ॥ यदि वाग्वै ब्रह्मेत्यादौ वागादिशब्दानां वागादीन्द्रियपरत्वं तर्हि वाग्वै सम्राट् परमं ब्रह्मेति परमब्रह्मत्ववचनं न स्यात् । नहीन्द्रियस्य परमब्रह्मत्वं सम्भवति । स य एवं विद्वानेतदुपास्त इत्युक्तमुपास्यत्वं च न स्यात् । नहीन्द्रियमात्रस्य जडस्योपास्यत्वं युक्तम् अचेतनोपासनस्य व्यर्थत्वात् । तथाच साङ्कर्षणं सूत्रम् अचेतनासत्यायोग्यान्यनुपास्या- न्यफलत्वविपर्ययाभ्यामिति । यद्यपि वाग् वै ब्रह्मेत्यादौ ब्रह्मशब्द एव वागादेः परब्रह्मत्वसाधकोऽस्ति तथापि ब्रह्मशब्दस्य कथञ्चिद् वागिन्द्रियादावेव सावकाशताशङ्कापरिहाराय परमं ब्रह्मेति वचनादित्युक्तम् । यद्वा, . वागादिशब्द- समभिव्याहृतब्रह्मशब्दस्य परब्रह्मत्वसाधकत्वं शिष्यैरेव सुज्ञेयमिति भावेन व्यवहितवाक्यगतपरमब्रह्मशब्दोपादानमित्यवधेयम् । ननु नात्र वागादीन्द्रियमात्र- मुपास्यमुच्यते येन तद्वैयर्थ्यम् । किन्तु बागादेः परब्रह्मत्वेनोपासनमेव । तस्य च शुद्धब्रह्मोपासनाङ्गत्वेन सार्थकत्वादिति चेन्न । वागादीनां ब्रह्मत्वस्याभावेन तदुपासनस्य मिथ्योपासनत्वान् मिथ्योपासनायाश्च अनर्थफलहेतुत्वादित्याह– प्रतिमाद्यमिति ॥ हरित्वेनेत्यस्योत्तरत्रापि सम्बन्धः ।

