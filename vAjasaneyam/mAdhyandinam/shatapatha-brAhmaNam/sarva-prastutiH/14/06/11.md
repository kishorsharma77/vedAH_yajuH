+++
title = "११"

+++


## ०१


<details open><summary>विश्वास-प्रस्तुतिः</summary>

अ᳘थ ह जनको व्वै᳘देहः कूर्च्चा᳘दुपावस᳘र्प्पन्नुवाच॥  
न᳘मस्ते याज्ञवल्क्या᳘नु मा शाधी᳘ति स᳘ होवाच य᳘था वै᳘ सम्म्राण्महा᳘न्तम᳘ध्वानमेष्यन्न्र᳘थम्वा ना᳘वम्वा समाद᳘दीतैव᳘मे᳘वैता᳘भिरुपनिष᳘द्भिः समा᳘हितात्मा ऽस्येवम्वृ᳘न्दारक ऽआढ्यः स᳘न्नधीतवे᳘द ऽउक्तो᳘पनिषत्क ऽइतो᳘ व्विमुच्य᳘मानः᳘ क्व[[!!]] गमिष्यसी᳘ति᳘ नाहन्त᳘द्भगवन्वेद य᳘त्र गमिष्यामीत्य᳘थ वै᳘ ते ऽहन्त᳘द्वक्ष्यामि य᳘त्र गमिष्यसी᳘ति ब्ब्र᳘वीतु भ᳘गवानि᳘ति॥
</details>

<details><summary>मूलम् - श्रीधरादि</summary>

अ᳘थ ह जनको व्वै᳘देहः कूर्च्चा᳘दुपावस᳘र्प्पन्नुवाच॥  
न᳘मस्ते याज्ञवल्क्या᳘नु मा शाधी᳘ति स᳘ होवाच य᳘था वै᳘ सम्म्राण्महा᳘न्तम᳘ध्वानमेष्यन्न्र᳘थम्वा ना᳘वम्वा समाद᳘दीतैव᳘मे᳘वैता᳘भिरुपनिष᳘द्भिः समा᳘हितात्मा ऽस्येवम्वृ᳘न्दारक ऽआढ्यः स᳘न्नधीतवे᳘द ऽउक्तो᳘पनिषत्क ऽइतो᳘ व्विमुच्य᳘मानः᳘ क्व[[!!]] गमिष्यसी᳘ति᳘ नाहन्त᳘द्भगवन्वेद य᳘त्र गमिष्यामीत्य᳘थ वै᳘ ते ऽहन्त᳘द्वक्ष्यामि य᳘त्र गमिष्यसी᳘ति ब्ब्र᳘वीतु भ᳘गवानि᳘ति॥
</details>

<details><summary>मूलम् - Weber</summary>

अ᳘थ ह जनको वै᳘देहः कूर्चा᳘दुपावस᳘र्पन्नुवाच॥  
न᳘मस्ते याज्ञवल्क्या᳘नु मा शाधी᳘ति स᳘ होवाच य᳘था वै᳘ सम्राण्महा᳘न्तम᳘ध्वानमेष्यन्र᳘थं [^wbr_1] वा ना᳘वं वा समाद᳘दीतैव᳘मेॗवैता᳘भिरुपनिष᳘द्भिः समा᳘हितात्मास्येवं वृ᳘न्दारक आढ्यः स᳘न्नधीतवे᳘द उक्तो᳘पनिषत्क इतो᳘ विमुच्य᳘मानः क्व᳘ गमिष्यसी᳘तिॗ नाहं त᳘द्भगवन्वेद य᳘त्र गमिष्यामीत्य᳘थ वै᳘ तेऽहं त᳘द्वक्ष्यामि य᳘त्र गमिष्यसी᳘ति ब्र᳘वीतु भ᳘गवानि᳘ति॥  

[^wbr_1]: सम्रा᳘ण्महा᳘न्त, उक्तो᳘पनिषत्क᳘ AM.
</details>

<details><summary>मूलम् - विस्वरम्</summary>

**कूर्चब्राह्मणम् ।**

अथ ह जनको वैदेहः कूर्चादुपावसर्पन्नुवाच । नमस्ते याज्ञवल्क्य । अनु मा शाधीति । स होवाच । यथा वै सम्राट् महान्तमध्वानमेष्यन् रथं वा नावं वा समाददीत । एवमेव एताभिरुपनिषद्भिः समाहितात्मा ऽसि । एवं वृन्दारक आढ्यः सन् अधीत-वेद उक्तोपनिषत्कः इतो विमुच्यमानः क्व गमिष्यसीति । नाहं तत् भगवन् वेद । यत्र गमिष्यामीति । अथ वै ते अहं तत् वक्ष्यामि । यत्र गमिष्यसीति । ब्रवीतु भगवानिति ॥ १ ॥
</details>

<details><summary>श्रीमद्वासुदेवब्रह्मभगवान्</summary>

पूर्वस्मिन्षडाचार्यब्राह्मणे कानिचिदुपासनानि ज्ञान-साधनान्य्-उक्तानि । इदानीं तैर्ज्ञेयस्य ब्रह्मणो जागरादि-द्वारा ज्ञानार्थं कूर्च-ब्राह्मणमारभ्यते- **अथ ह जनको वैदेह** इति । अथानन्तरं ‘ह’ किल ‘जनको वैदेहः’ कूर्चादासनविशेषात् उत्थाय ‘उप’ समीपं ‘अवसर्पन्’ तत्-पादयोः पतन्नित्यर्थः । उवाचोक्तवान् । हे ‘याज्ञवल्क्य’! ‘ते’ तुभ्यं ‘नमः’ नतिः अस्त्विति शेषः । त्वं तु ‘मा’ मां ‘अनुशाधि’ शिक्षय । येन परमात्म-ज्ञानेन विना अहमकृतार्थ एव तत् ज्ञानं उपदिशेति भावः । इति-शब्दो वाक्य-परिसमाप्त्यर्थः । मुमुक्षवे द्वयं वाच्यं ज्ञानं तत्-साधनं च । तत्र ज्ञान-साधनं राज्ञो ऽस्तीति दृष्टान्त-पूर्वकं कथयतीत्य् आह- **स होवाचे**ति । ’सः’ एवं प्रार्थितो याज्ञवल्क्यः ‘ह’ ‘उवाच’ हे ‘सम्राट्’ ! ‘यथा वै’ लोके पुमान् महान्तं दीर्घमध्वानं मार्गं स्थलेन जलेन वा ‘एष्यन्’ गमिष्यन् यथाक्रमं ‘रथं वा’ ‘नावं वा’ ‘समाददीत’ सम्यक् प्रकारेण परिगृह्णीयात् । एवमेताभिः “प्रियमित्येनदुपासीत” (श. प. बृ. १४ । ३ । १० । ३) इत्य् आद्य् उक्ताभिः ‘उपनिषद्भिः’ ‘समाहितात्मा’ संयुक्त-आत्मा अत्यन्त-संस्कृतान्तःकरणो ऽसि । न केवलमुपनिषत्-समाहितः । किञ्च ‘एवं वृन्दारकः’ पूज्यः ‘आढ्यः’ ईश्वरो न दरिद्र इत्य् अर्थः । धनादि-सम्पन्नो ऽपि ‘सन्’ ‘अधीत-वेदः’ अधीतो वेदो येन सो ऽयमधीत-वेदः । आचार्यैरुक्ता उपनिषदो यस्मै तुभ्यं स त्वं ‘उक्तोपनिषत्कः’ । एवं सर्व-विभूति-सम्पन्नो ऽपि सन् भयमव्यस्थ एवेति यावत्परं ब्रह्म न विदितम्, तावदकृतार्थ एवेति बोधयितुं ज्ञान-साध्यां प्रणाड्योपासनफलभूतां मुक्तिं पृच्छति- **इतो विमुच्यमान** इति । इतो ऽस्माद्देहात् ‘विमुच्यमानः’ एताभिर्नौरथस्थानीयाभिरुपासनाभिः समाहितो ऽपि सन् ‘क्व’ कस्मिन् ‘गमिष्यसि’ किं वस्तु प्राप्स्यसि । इत्य् एवं पृष्टो राजा आह- **नाहमि**ति । हे ‘भगवन् !’ पूजावन् ! ‘अहं’ तद्गन्तव्यं वस्तु ‘न वेद’ न जाने । ‘यत्र’ ‘गमिष्यामि’ यत्र गतः कृतार्थः । एवमुक्तो मुनिराह- **अथ वै ते ऽहमि**ति । ‘ते’ तुभ्यमहं तद्वस्तु ‘वक्ष्यामि’ कथयिष्यामि । ‘यत्र गमिष्यसि’ यत्र गतः कृतार्थः स्याः इत्य् अर्थः । राजा आह- **ब्रवीतु भगवानि**ति । मां ‘भगवान्’ प्रसन्नः तर्हि ‘ब्रवीतु’ कथयतु इत्य् अर्थः ॥ १ ॥
</details>


## ०२


<details open><summary>विश्वास-प्रस्तुतिः</summary>

स᳘ होवाच॥  
(चे᳘) इ᳘न्धो वै ना᳘मैष᳘ यो ऽय᳘न्दक्षि᳘णे ऽक्षन्पु᳘रुषस्तम्वा᳘ ऽएतमि᳘न्धᳫँ᳭ स᳘न्तमि᳘न्द्द्र इत्या᳘चक्षते परो᳘ ऽक्षेणेव परो᳘ ऽक्षप्प्रिया ऽइव हि᳘ देवाः᳘ प्प्रत्य᳘क्षद्विषः॥
</details>

<details><summary>मूलम् - श्रीधरादि</summary>

स᳘ होवाच॥  
(चे᳘) इ᳘न्धो वै ना᳘मैष᳘ यो ऽय᳘न्दक्षि᳘णे ऽक्षन्पु᳘रुषस्तम्वा᳘ ऽएतमि᳘न्धᳫँ᳭ स᳘न्तमि᳘न्द्द्र इत्या᳘चक्षते परो᳘ ऽक्षेणेव परो᳘ ऽक्षप्प्रिया ऽइव हि᳘ देवाः᳘ प्प्रत्य᳘क्षद्विषः॥
</details>

<details><summary>मूलम् - Weber</summary>

स᳘ होवाच॥  
इ᳘न्धो वै ना᳘मैषॗ योऽयं᳘ दक्षिॗणेऽक्षन्पु᳘रुषस्तं वा᳘ एतमि᳘न्धᳫं स᳘न्तमि᳘न्द्र इत्या᳘चक्षते परो᳘ऽक्षेणेव [^wbr_2] परो᳘ऽक्षप्रिया इव हि᳘ देवाः᳘ प्रत्य᳘क्षद्विषः॥  

[^wbr_2]: परो᳘ऽक्षेणेव᳘ A.
</details>

<details><summary>मूलम् - विस्वरम्</summary>

स होवाच । इन्धो वै नामैषः । यो ऽयं दक्षिणे ऽक्षन्पुरुषः । तं वा एतमिन्धं सन्तमिन्द्र इत्याचक्षते परो ऽक्षेणेव । परो ऽक्षप्रिया इव हि देवाः प्रत्यक्षद्विषः ॥ २ ॥
</details>

<details><summary>श्रीमद्वासुदेवब्रह्मभगवान्</summary>

इदानीं वैश्व-तैजस-प्राज्ञानुवादेन वक्तव्यतया प्रतिज्ञातं तुरीयं ब्रह्म प्रतिपादयितुं आदौ वैश्वानराभिन्नं जाग्रदभिमानिनं वैश्वं दर्शयति- **स होवाचेन्धो वै नामैष** इति । ‘सः’ याज्ञवल्क्यः ‘ह उवाच’ । ‘इन्द्धे’ दीप्यते जागरिते स्थूलार्थ-भोक्तृत्वेन सदा स्फुरणात् इतीन्धो नाम ‘वै’ प्रसिद्ध एव । अदित्यान्तर्गतः पुरुषश्चक्षुर्वै ब्रह्मेति पुरोक्तः । को ऽसाविन्धो नामेति अधिदैवतं पुरुषमुक्त्वा अध्यात्मं तमाह- **यो ऽयमि**ति । ‘यो ऽयं‘ दक्षिणे ऽक्षन्’ अक्षिणि पुरुषो ऽध्यात्मरूपमापन्नः । ‘तं वै एतं’ पुरुषं दीप्ति-गुण-त्वादस्य ‘इन्धः’ इति प्रत्यक्ष-नाम । तमिन्धं सन्तमिन्द्र इति परो ऽक्षेणेव ‘इन्द्र इत्याचक्षते’ । इव-शब्दो ऽवधारणार्थः । परो ऽक्षेणैव कथयन्तीत्य् अर्थः । कुतः ? ‘हि’ यस्मात् ‘देवाः परो ऽक्षप्रिया इव’ परो ऽक्ष-नाम-ग्रहण-प्रिया एव । अपि च- प्रत्यक्ष-नाम-ग्रहणं द्विषन्तीति ‘प्रत्यक्ष-द्विषः’ ॥ २ ॥
</details>


## ०३


<details open><summary>विश्वास-प्रस्तुतिः</summary>

(षो᳘ ऽथ) अ᳘थैतद्वा᳘मे ऽक्षणि पु᳘रुषरूपम्॥  
(मे᳘) ए᳘षा ऽस्य प᳘त्नी व्विराट्तयोरेष᳘ सᳫँ᳭स्तावो य᳘ ऽए᳘षो ऽन्तर्हृ᳘दय ऽआकाशो᳘ ऽथैनयोरेतद᳘न्नं य᳘ ऽए᳘षो ऽन्तर्हृ᳘दये लोहितपिण्डो᳘ ऽथैनयोरेत᳘त्प्राव᳘रणं य᳘देत᳘दन्तर्हृ᳘दये जालक᳘मिवा᳘थैनयोरेषा सृ᳘तिः स᳘ती सञ्च᳘रणी᳘ यैषा हृ᳘दयादूर्ध्वा᳘ ना᳘ड्योच्च᳘रति॥
</details>

<details><summary>मूलम् - श्रीधरादि</summary>

(षो᳘ ऽथ) अ᳘थैतद्वा᳘मे ऽक्षणि पु᳘रुषरूपम्॥  
(मे᳘) ए᳘षा ऽस्य प᳘त्नी व्विराट्तयोरेष᳘ सᳫँ᳭स्तावो य᳘ ऽए᳘षो ऽन्तर्हृ᳘दय ऽआकाशो᳘ ऽथैनयोरेतद᳘न्नं य᳘ ऽए᳘षो ऽन्तर्हृ᳘दये लोहितपिण्डो᳘ ऽथैनयोरेत᳘त्प्राव᳘रणं य᳘देत᳘दन्तर्हृ᳘दये जालक᳘मिवा᳘थैनयोरेषा सृ᳘तिः स᳘ती सञ्च᳘रणी᳘ यैषा हृ᳘दयादूर्ध्वा᳘ ना᳘ड्योच्च᳘रति॥
</details>

<details><summary>मूलम् - Weber</summary>

अ᳘थैतद्वा᳘मेऽक्षि᳘णि पु᳘रुषरूपम्॥  
एॗषास्य प᳘त्नी विराट् त᳘योरेष᳘ संस्तावो य᳘ एॗषोऽन्तर्हृ᳘दय आकाशो᳘ऽथैनयोरेतद᳘न्नं य᳘ एॗषोऽन्तर्हृ᳘दये लोहितपिण्डो᳘ऽथैनयोरेत᳘त्प्राव᳘रणं य᳘देत᳘दन्तर्हृ᳘दये जालक᳘मिवा᳘थैनयोरेषा सृ᳘तिः [^wbr_3] स᳘ती संच᳘रणीॗ यैषा हृ᳘दयादूर्ध्वां᳘ नाॗड्युच्च᳘रति॥  

[^wbr_3]: सृति paroxyt.!
</details>

<details><summary>मूलम् - विस्वरम्</summary>

अथैतद्वामे ऽक्षणि पुरुषरूपम् । एषा ऽस्य पत्नी विराट् । तयोरेष संस्तावः । य एषो ऽन्तर्हृदये आकाशः । अथैनयोरेतदन्नम् । य एषो ऽन्तर्हृदये लोहितपिण्डः । अथैनयोरेतत्प्रावरणम् । यदेतदन्तर्हृदये जालकमिव । अथैनयोरेषा सृतिः सञ्चरणी । य एषा हृदयादूर्ध्वा नाड्योच्चरति ॥ ३ ॥
</details>

<details><summary>श्रीमद्वासुदेवब्रह्मभगवान्</summary>

एकस्यैव वैश्वानरस्योपासनार्थं प्रासङ्गिकम् इन्द्रश्चेन्द्राणी चेति मिथुनं कल्पयति- **अथैतद्वामे ऽक्षणि पुरुषरूपमि**त्यादिना । प्रासङ्गिकध्यानार्थः अथ-शब्दः । ‘अथ’ एतदेवोक्तं पुरुष-रूपं ‘वामे अक्षणि’ अधिगतं सत् अस्यैवोक्तस्य इन्द्रस्य भोक्तुर्वैश्वानरस्य ‘एषा विराट् पत्नी’ भोग्यत्वात् । तथा च यदेतन्मिथुनं जागरिते वैश्व-शब्द-वाच्यं तदेवैकं स्वप्ने तैजस-शब्द-वाच्यमिति अर्थादुक्तमेव । अत एव अस्य स्वप्नावस्थस्य मिथुनस्थानमाह- **तयोरेष** इति । तयोरिन्द्रेन्द्राण्योः स्वप्नावस्थामापन्नयोः ‘एष संस्तावः’ । सम्भूय यत्रान्यो ऽन्यं संस्तवं कुर्वाते सः ‘संस्तवः’ । को ऽसौ ? ‘य एषः’ प्रसिद्धः ‘अन्तर्हृदये’ हृदयस्य मांस-पिण्डस्यान्तर्मध्ये ‘आकाशः’ सुषिरः । स इत्य् अर्थः । ‘अथ’ एनयोरुक्तावस्थयोरिन्द्रेन्द्राण्योः एतद्वक्ष्यमाणमन्नं भोज्य-स्थिति-हेतुः । किं तत् ? ‘य एषः’ ‘अन्तर्हृदये’ ‘लोहित-पिण्डः’ इति । प्रथमं तावत् जग्धमन्नं द्वेधा विपरिणमते । तत्र यत् स्थूलं तदधो गच्छति । यदन्यत्सूक्ष्मं तत्पुनरग्निना पच्यमानं द्वेधा विपरिणमते । तयोर्मध्ये यो मध्यमो रसः । स पाञ्चभौतिकशरीरमुपचिनोति । यः पुनरणिष्ठो रसः । ‘स एषः’ लोहित एव पिण्डः ‘लोहित-पिण्डः’ । ननु- लोके भुक्तवतोः स्वपतोश्च ‘प्रावरणं’ दृष्टम् । तथा अनयोरपि प्रावरणेन भवितव्यम् । किं तत् इत्य् अपेक्षायामाह- **अथैनयोरेतत्प्रावरणमि**ति । ‘अथ’ भोगस्वपनानन्तरं ‘एनयोः’ पूर्वोक्तयोः ‘एतत्प्रावरणं’ ‘यदेतत्’ ‘अन्तर्हृदये जालकमिव’ अनेकनाडीच्छिद्रबहुलत्वात् जालकवत्प्रतिभासमानमित्य् अर्थः । इदानीं तयोः स्वप्नात् जागरित-गमन-मार्गमाह- **अथैनयोरेषा सृतिरि**ति । ‘अथ’ स्वापानन्तरं जाग्रत्स्थानमाजिगमिषतोरेनयोर्दंपत्योरेषा ‘सती’ शोभना ‘सृतिः’ मार्गः ‘सञ्चरणी’ सञ्चरतः स्वप्नाज्जागरितमनयेति सञ्चरणी । का सा ? ‘या एषा’ ‘हृदयात्’ हृदय-देशात् ‘ऊर्ध्वा’ अभिमुखा सती ‘नाड्या उच्चरति’ उद्गच्छति । सा सृतिरित्य् अर्थः ॥ ३ ॥
</details>


## ०४


<details open><summary>विश्वास-प्रस्तुतिः</summary>

ता वा᳘ ऽअस्यैताः᳘॥  
(०) हिता ना᳘म ना᳘ड्यो य᳘था के᳘शः सहस्रधा᳘ भिन्न᳘ ऽएता᳘भिर्व्वा᳘ ऽएत᳘मास्र᳘वदा᳘स्रवति त᳘स्मादेष᳘ प्प्रवि᳘विक्ताहारतर ऽइव भवत्यस्मा᳘च्छारीरा᳘दात्म᳘नः॥
</details>

<details><summary>मूलम् - श्रीधरादि</summary>

ता वा᳘ ऽअस्यैताः᳘॥  
(०) हिता ना᳘म ना᳘ड्यो य᳘था के᳘शः सहस्रधा᳘ भिन्न᳘ ऽएता᳘भिर्व्वा᳘ ऽएत᳘मास्र᳘वदा᳘स्रवति त᳘स्मादेष᳘ प्प्रवि᳘विक्ताहारतर ऽइव भवत्यस्मा᳘च्छारीरा᳘दात्म᳘नः॥
</details>

<details><summary>मूलम् - Weber</summary>

ता वा᳘ अस्यैताः᳟॥  
हिता ना᳘म नाॗड्यो य᳘था के᳘शः सहस्रधा᳘ भिन्न᳘ एता᳘भिर्वा᳘ एत᳘मास्र᳘वदा᳘स्रवति त᳘स्मादेष᳘ प्रवि᳘विक्ताहारतर इव भवत्यस्मा᳘छारीरा᳘दात्म᳘नः॥
</details>

<details><summary>मूलम् - विस्वरम्</summary>

ता वा अस्यैता हिता नाम नाड्यः । यथा केशः सहस्रधा भिन्नः । एताभिर्वा एतमास्रवत् आस्रवति । तस्मादेष प्रविविक्ताहारतर इव भवत्यस्माच्छरीरादात्मनः ॥ ४ ॥
</details>

<details><summary>श्रीमद्वासुदेवब्रह्मभगवान्</summary>

इदानीं वैश्व-तैजसयोः अविवेकः भोक्तुश्च सूक्ष्मता इत्य् एतत्प्रदर्शनार्थं इन्द्रियाश्रितानां नाड्यन्तराणां परिमाणं सदृष्टान्तमाह- **ता वा अस्यैता हिता** इति । ‘यथा’ लोके एकः ‘केशः’ ‘सहस्रधा भिन्नः’ अत्यन्तं सूक्ष्मो भवति । एवं सूक्ष्माः ‘अस्य’ पुरुषस्य देह-सम्बन्धिन्यः ‘एताः’ स्वप्नात् जाग्रद्गमनादि-व्यवहार-हेतु-भूताः ‘नाड्यः’ शिराः ‘हिता नाम’ हिता इत्य् एवं नाम्ना ख्याताः अन्तर्हृदये प्रतिष्ठिताः सन्तीति शेषः । हृदयाच्च विरूढास्ताः सर्वत्र कदम्ब-केसरवत् युगपत् स्थान-विशेषेषु प्रसृताः सत्यो व्यवस्थिता इत्य् अर्थः । उक्तनाडीनामुपयोगकथनपूर्वकं सूक्ष्मतमत्वकथनप्रयोजनमाह- **एताभिर्वा एतमास्रवदि**ति । एताभिर्नाडीभिरत्यन्तसूक्ष्माभिर्वै एव ‘एतं’ देहं आस्रवद्गच्छत् शरीरं व्याप्नुवत् पूर्वोक्तं सूक्ष्मतरमन्नं कर्तृ ‘आस्रवति’ करणान्तःकरणक्षेत्रज्ञानदेवतारूपान् व्याप्नोतीत्य् अर्थः । यदर्थमेतासां सूक्ष्मतमत्वमुक्तं तत्प्रयोजनमाह- **तस्मादेष प्रविविक्ताहारतर इवे**ति । यस्मान्नाड्याश्रितं सूक्ष्ममन्नं देवता-द्वारा भुञ्जानः सन् अयं लिङ्गात्मा करण-देवताः करणानि अन्तःकरणं च लिङ्गाख्यं प्रीणयति । राजस्थानीयेन चिदात्मना अनधिष्ठितानां भोगे स्वातन्त्र्याभावात् । तस्मात् एष तैजसः ‘प्रविविक्ताहारतरः’ अतिशयेन प्रविविक्ताहारः प्रविविक्ताहारतर इति विग्रहः । कस्मात्प्रविविक्ताहारतरत्वमित्य् अत आह- **अस्माच्छारीरादात्मन** इति । ‘शारीरात्’ स्थूल-शरीरोपाधेः वैश्वानरात्मनः सकाशादिति यावत् । तस्य हि मूत्र-पुरीषादि-स्थूलापेक्षया पिण्डोपचय-करण-मप्यन्नं प्रविविक्तमेव लिङ्गस्थितिकरं त्वन्नं ततो ऽपि सूक्ष्मतरम् । इव-शब्द उपमार्थः । तथा च- यथा प्रविविक्ताहारो वैश्वः । तथा अयं तैजसो न प्रविविक्ताहार एव । किं तु प्रविविक्ताहारतरः इति योजना ॥ ४ ॥
</details>


## ०५


<details open><summary>विश्वास-प्रस्तुतिः</summary>

(स्त᳘) त᳘स्या वा᳘ ऽएत᳘स्य पु᳘रुषस्य॥  
प्प्रा᳘ची दिक्प्रा᳘ञ्चः प्प्राणा दक्षिणा[[!!]] दिग्द᳘क्षिणाः प्प्राणाः᳘ प्प्रती᳘ची दि᳘क्प्रत्य᳘ञ्चः प्प्राणा ऽउ᳘दीची दिगु᳘दञ्चः प्प्राणा᳘ ऽऊर्ध्वा दि᳘गूर्ध्वाः᳘ प्प्राणा ऽअ᳘वाची᳘ दिग᳘वाञ्चः प्प्राणाः स᳘र्व्वा दि᳘शः स᳘र्व्वे प्प्राणाः᳘॥
</details>

<details><summary>मूलम् - श्रीधरादि</summary>

(स्त᳘) त᳘स्या वा᳘ ऽएत᳘स्य पु᳘रुषस्य॥  
प्प्रा᳘ची दिक्प्रा᳘ञ्चः प्प्राणा दक्षिणा[[!!]] दिग्द᳘क्षिणाः प्प्राणाः᳘ प्प्रती᳘ची दि᳘क्प्रत्य᳘ञ्चः प्प्राणा ऽउ᳘दीची दिगु᳘दञ्चः प्प्राणा᳘ ऽऊर्ध्वा दि᳘गूर्ध्वाः᳘ प्प्राणा ऽअ᳘वाची᳘ दिग᳘वाञ्चः प्प्राणाः स᳘र्व्वा दि᳘शः स᳘र्व्वे प्प्राणाः᳘॥
</details>

<details><summary>मूलम् - Weber</summary>

त᳘स्या वा᳘ एत᳘स्य पु᳘रुषस्य॥  
प्रा᳘ची दिक्प्रा᳘ञ्चः प्राणा द᳘क्षिणा दिग्द᳘क्षिणाः प्राणाः᳘ प्रती᳘ची दि᳘क्प्रत्य᳘ञ्चः प्राणा उ᳘दीची दिगु᳘दञ्चः प्राणा ऊ ऊर्ध्वा दि᳘गूर्ध्वाः᳘ प्राणा अ᳘वाची दिग᳘वाञ्चः प्राणा स᳘र्वा दि᳘शः स᳘र्वे प्राणाः᳟॥
</details>

<details><summary>मूलम् - विस्वरम्</summary>

तस्य वा एतस्य पुरुषस्य । प्राची दिक् प्राञ्चः प्राणाः । दक्षिणा दिक् दक्षिणाः प्राणाः । प्रतीची दिक् प्रत्यञ्चः प्राणाः । उदीची दिक् उदञ्चः प्राणाः । ऊर्ध्वा दिक् ऊर्ध्वाः प्राणाः । अवाची दिक् अवाञ्चः प्राणाः । सर्वा दिशः सर्वे प्राणाः ॥ ५ ॥
</details>

<details><summary>श्रीमद्वासुदेवब्रह्मभगवान्</summary>

वैश्व-तैजसयोरेव श्रुत्या साक्षान्निर्द्दिष्टत्वात् तैजस-प्राज्ञद्वारा तुरीयब्रह्मात्मनिलयः साक्षादेव निर्द्देष्टव्य इत्य् अभिप्रेत्य तुरीये लीनस्य तैजसस्य लयात्प्रागवस्थायां परिच्छेद-हेतु-भूता ये अध्यात्म-प्राणाः तेषां लयानन्तरं संवृत्तावस्थोपन्यासव्याजेन तैजसस्य प्राज्ञद्वारा तुरीये लयं दर्शयति- **तस्य वा एतस्य पुरुषस्य प्राची दिक् प्राञ्चः प्राणा इति । स एष हृदयभूतस्तैजसः सूक्ष्मभूतेन प्राणेन विधीयमानः प्राण एव भवति । ‘तस्य वै एतस्य पुरुषस्य’ विदुषः क्रमेण वैश्वानरात् तैजसं प्राप्तस्य तस्य अकार्यकारणाखण्डतुरीयपदाविष्टस्य तैजसस्य ये ‘प्राञ्चः’ प्रागञ्चन्तीति प्राञ्चः ‘प्राणाः’ नासा-द्वारा अग्रतः सञ्चरन्तः प्राची दिगेव संवृत्ताः अध्यात्मादि-परिच्छिन्नाः प्राणाः सर्वासु दिक्षु स्थिताः विदुषस्तुरीय-पद-प्राप्तस्य परिच्छेद-हेतु-नाशात् तस्मिन्नेकी-भूताः सन्तः तत्तद्दिङ्मात्रसंवृत्ताः प्रत्यङ्मात्रे लीना इत्य् अर्थः । एवं ‘दक्षिणा दिग्दक्षिणाः प्राणाः’ इत्यादि व्याख्येयम् । तथा च- उपाधिभूतानां लयं दर्शयन्ती श्रुतिः रूप-रहितस्याध्यात्मनो लयं कारणात्मनि दर्शितवतीति भावः ॥ ५ ॥
</details>


## ०६


<details open><summary>विश्वास-प्रस्तुतिः</summary>

स᳘ ऽएष ने᳘ति ने᳘त्यात्मा᳘॥  
(त्मा᳘ ऽग्गृ) अ᳘ग्गृह्यो न हि᳘ ग्गृह्यते᳘ ऽशीर्य्यो न हि शी᳘र्य्यते᳘ ऽसङ्गो᳘ ऽसितो न᳘ सज्य᳘ते न व्व्य᳘थते᳘ ऽभयम्वै᳘ जनक प्प्रा᳘प्तो ऽसी᳘ति होवाच या᳘ज्ञवल्क्यः स᳘ होवाच जनको व्वै᳘देहो न᳘मस्ते याज्ञवल्क्या᳘भयन्त्वा᳘ गच्छताद्यो᳘ नो भगवन्न᳘भयम्वेद᳘यस ऽइमे᳘ व्विदेहा᳘ ऽअय᳘मह᳘मस्मी᳘ति॥
</details>

<details><summary>मूलम् - श्रीधरादि</summary>

स᳘ ऽएष ने᳘ति ने᳘त्यात्मा᳘॥  
(त्मा᳘ ऽग्गृ) अ᳘ग्गृह्यो न हि᳘ ग्गृह्यते᳘ ऽशीर्य्यो न हि शी᳘र्य्यते᳘ ऽसङ्गो᳘ ऽसितो न᳘ सज्य᳘ते न व्व्य᳘थते᳘ ऽभयम्वै᳘ जनक प्प्रा᳘प्तो ऽसी᳘ति होवाच या᳘ज्ञवल्क्यः स᳘ होवाच जनको व्वै᳘देहो न᳘मस्ते याज्ञवल्क्या᳘भयन्त्वा᳘ गच्छताद्यो᳘ नो भगवन्न᳘भयम्वेद᳘यस ऽइमे᳘ व्विदेहा᳘ ऽअय᳘मह᳘मस्मी᳘ति॥
</details>

<details><summary>मूलम् - Weber</summary>

स᳘ एष ने᳘ति ने᳘त्यात्मा᳟॥  
अ᳘गृह्यो न हि᳘ गृह्यते᳘ऽशीर्यो न हि शी᳘र्यते᳘ऽसङ्गो᳘ऽसितो न᳘ सज्य᳘ते न व्य᳘थते᳘ऽभयं वै᳘ जनक प्राॗप्तोऽसी᳘ति होवाच या᳘ज्ञवल्क्यः स᳘ होवाच जनको वै᳘देहो न᳘मस्ते याज्ञवल्क्या᳘भयं त्वा᳘गछताद्यो᳘ नो भगवन्न᳘भयं [^wbr_4] वेद᳘यस इमे᳘ विदेहा᳘ अय᳘मह᳘मस्मी᳘ति॥  

[^wbr_4]: भ᳘गवन्न᳘भयं AM.
</details>

<details><summary>मूलम् - विस्वरम्</summary>

स एष नेति नेत्यात्मा । अगृह्यो न हि गृह्यते । अशीर्यो न हि शीर्यते । असङ्गो ऽसितो न सज्यते न व्यथते । अभयं वै जनक प्राप्तो ऽसि इति होवाच याज्ञवल्क्यः । स होवाच जनको वैदेहः । नमस्ते याज्ञवल्क्य । अभयं त्वा गच्छतात् । यो नो भगवन्नभयं वेदयसे । इमे विदेहाः । अयमहमस्मीति ॥ ६ ॥
</details>

<details><summary>श्रीमद्वासुदेवब्रह्मभगवान्</summary>

एवं सर्वोपसंहारं कृत्वा अवस्थितस्य पुरुषस्य विदुषः किं स्वरूपमित्य् अपेक्षायां अविद्या-तत्-कार्य-भावाभावसाक्षित्वेन तद्विलक्षणं निष्प्रपञ्चं स्वरूपमिति दर्शयति- **स एष नेति नेत्य् आत्मे**त्य् आदिना **न व्यथते** इत्य् अन्तेन । व्याख्यातार्थं वाक्यम् । इदानीं यत् प्रत्यगात्म-स्वरूप-ज्ञापनार्थं ब्राह्मण-द्वयात्मको ग्रन्थ उपदिष्टः । तस्य ज्ञानस्यापरोक्षानुभवरूपस्य फलमाह- **अभयं वा** इति । हे ‘जनक’ ! त्वं ‘अभयं’ जन्म-मरणादि-निमित्त-भयाभावं ‘वै’ निश्चयेन ‘प्राप्तो ऽसि’ । नातः परं तव शोकः । ‘इति ह’ ‘याज्ञवल्क्यः’ उवाचोक्तवान् । एतावता “अथ वै ते ऽहं तद्वक्ष्यामीति” यत्प्रतिज्ञातं तदुपदिष्टम् । इदानीं शिष्यं कृतार्थमकृत्वा ततो दक्षिणा न ग्राह्या इति मुनि-मतं स्मरन् राजा दक्षिणां दित्सुः ममानुभवपर्यन्तं ज्ञानं कृतार्थता-हेतु-भूतं जातं इति ज्ञापितवानित्य् आह श्रुतिः- **स होवाच जनको वैदेहो नमस्ते याज्ञवल्क्ये**ति । ‘सः जनक उवाच’ । हे ‘याज्ञवल्क्य’ ! साक्षादात्मानमेव दत्तवते ‘ते’ तुभ्यं किमहं विद्या-निष्क्रयाय दास्ये । तस्मात्तुभ्यं ‘नमः’ नमस्कारः अस्तु । स्वात्मनि सम्पन्नं ज्ञानं ज्ञापयित्वा गवादीनां दक्षिणानाम् एतज्ज्ञानाननुरूपत्वमभिप्रेत्य दक्षिणान्तरं निवेदयति- **अभयं त्वा गच्छताद्यो नो भगवन्नभयमि**ति । हे ‘भगवन् !’ यत्त्वं नो ऽस्मान् ‘अभयं’ ब्रह्म ‘वेदयसे’ ज्ञापयसि अज्ञानव्यवधानापनयनेन प्राप्तवानसीति यावत् । तं ‘त्वा’ त्वामपि ‘अभयं’ ‘गच्छतात्’ गच्छतु । ‘इमे विदेहाः’ तव यथेष्टं भोगाय सन्तु । अयं चाहं तव दास-भावे स्थितो ऽस्मि । यथेष्टं मां राज्यं च प्रपद्यस्वेति वाक्यार्थः । इदं दक्षिणा-दानं व्यवहार-दृष्टिमवष्टभ्योक्तम् । तत्त्वतस्तु नास्त्येव दक्षिणेति राज्ञो ऽभिप्रायः । अद्वितीयब्रह्मात्मैक्यमनुभवतः स्व-आत्म-अतिरिक्तस्य वस्तुनः अभावात् । तदुक्तं- 

”अहं ममेत्यविद्याधीः सहेतुर्नाशिता यदा ।  
पूर्णात्मनि तदा दृष्टे कः कस्मै किंच दित्सति” इति ॥ ६ ॥

इति श्री-हृषीकेश-ब्रह्म-भगवत्-पूज्य-पाद-शिष्यस्य श्री-पाठकानिरुद्ध-पुत्रस्य परमहंस-परिव्राजकाचार्यस्य श्री-वासुदेव-ब्रह्म-भगवतः कृतौ माध्यन्दिनीय-शतपथ-ब्राह्मणान्तर्गत-माध्यन्दिन-शाखोपनिषद्-बृहदारण्यक-टीकायां वासुदेव-प्रकाशिकायां तृतीये ऽध्याये एकादशं कूर्च्च-ब्राह्मणं परिसमाप्तम् ॥ १४ (६) ३-११ ॥

तृतीयो ऽध्यायश्च समाप्तः ॥ १४ (बृ. उ.) ३ ॥
</details>

