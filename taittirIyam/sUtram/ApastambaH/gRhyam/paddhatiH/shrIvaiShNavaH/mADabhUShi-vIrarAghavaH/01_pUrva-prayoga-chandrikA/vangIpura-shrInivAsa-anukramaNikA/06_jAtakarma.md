+++
title = "०६ जातकर्म"

+++

जाते पुत्रे दिवा नक्तं वा पिता सचेलः स्नात्वा, अमुक-गोत्रममुकनक्षत्रे जातं कुमारं जात(कर्म)कर्मणा संस्करिष्यामीति सङ्कल्प्य, वात्सप्रेणाभिमृशति ।

[[66]]

> दिवस्परि प्रथमं जज्ञे अग्निरस्मद्द्वितीयं परिजातवेदाः ।  
तृतीयमप्सु नृमणा अजस्रमिन्धान एनं जरते स्वाधीः ।  
विद्मा ते अग्ने त्रेधा त्रयाणि विद्मा ते सद्म विभृतं पुरुत्रा ।  
विद्मा ते नाम परमं गुहा यद्विद्मातमुत्सं यत आजगन्थ ।  
समुद्रे त्वा नृमणा अप्स्वन्तर्नृचक्षा ईधे दिवो अग्न ऊधन् ।  
तृतीये त्वा रजसि तस्थिवाँसमृतस्य योनौ महिषा अहिन्वन् ।  
अक्रन्ददग्निः स्तनयन्निव द्यौः क्षामा रेरिहद्वीरुधस्समञ्जन् ।  
सद्यो जज्ञानो विहीमिद्धो अख्यदारोदसी भानुना भात्यन्तः ।  
उशिक्पावको अरतिस्सुमेधा मर्तेष्वग्निरमृतो निधायि ।  
इयर्ति धूममरुषं भरिभ्रदुच्छ्रुक्रेण शोचिषा द्यामिनक्षत् ।  
विश्वस्य केतुर्भुवनस्य गर्भ आरोदसी अपृणाज्जायमानः ।  
वीडुञ्चिदद्रिमभिनत्परायञ्जनायदग्निमयजन्त पञ्च ।  
श्रीणामुदारो धरुणो रयीणाम्मनीषाणां प्रार्पणस्सोम गोपाः ।  
वसोस्सूनुस्सहसो अप्सु राजा विभात्यग्र उषसामिधानः ।  
यस्ते अद्य कृणवद्भद्रशोचेऽपूपं देव घृतवन्तमग्ने ।  
प्रतन्नय प्रतरां वस्यो अच्छाभिद्युम्नं देवभक्तं यविष्ठ ।  
आ तं भज सौश्रवसेष्वग्न उक्थउक्थ आभज शस्यमाने ।  
प्रियस्सूर्ये प्रियो अग्ना भवात्युञ्जातेन भिनददुञ्जनित्वैः ।  
त्वामग्ने यजमाना अनुद्यून् विश्वा वसूनि दधिरे वार्याणि ।  
तया सह द्रविणमिच्छमाना व्रजं गोमन्तमुशिजो विवव्रुः ।  
दृशानो रुक्म उर्व्या व्यद्यौद्दुर्मर्षमायुः श्रिये रुचानः ।  
अग्निरमृतो अभवद्वयोभिर्यदेन्द्यौरजनयत्सुरेताः । 

इति कुमारमभिमृश्य, “अस्मिन्नहँ सहस्रं पुष्याम्येधमानः स्वे वशे” इति कुमारमङ्के निधाय, 

> अङ्गादङ्गात् सम्भवसि हृदयादधिजायसे ।  
आत्मा वै पुत्र नामासि स जीव शरदश्शतम् ।  
अश्मा भव परशुर्भव हिरण्यमस्तृतं भव ।  
पशूनां त्वा हिङ्कारेणाभिजिघ्रामि । नक्षत्र 

इति द्वाभ्यां तममभिमन्त्र्य, 

[[67]]

ताभ्यामेव तस्य मूर्धन्यवघ्राय, ते एव तस्य दक्षिणकर्णे जपेत् । अत्रासौ शब्दे अभिमन्त्रणावघ्राणजपेषु कुमारो यस्मिन्नक्षत्रे जातः तन्नक्षत्रनाम रहस्यं निर्दिशेत् - आश्वयुज-आपभरण-कृत्तिक-रौहिण-मार्गशीर्ष-आर्द्रक-पुनर्वसो-पुष्य-आश्रेष-माघ-पूर्वफाल्गुन-उत्तरफाल्गुन-हस्त-चैत्र-स्वाते-विशाख-अनूराध-ज्येष्ठ-मूलक-पूर्वाषाढ-उत्तराषाढ-श्रवण-धनिष्ठ-शतभिषक्-पूर्वप्रोष्ठपाद-उत्तरप्रोष्ठपाद-रैवत-इति । मधु घृतं च संसृज्य, तस्मिन् दर्भेण शिखाबन्धवत् सरन्ध्रेण ग्रन्थिना हिरण्यमवधाय, तेन तदादाय, 

> मेधां ते देवस्सविता मेधां देवी सरस्वती ।  
मेधां ते अश्विनौ देवावाधत्तां पुष्करस्रजा ।  
त्वयि मेधां त्वयि प्रजां त्वय्यग्निस्तेजो दधातु,  
त्वयि मेधां त्वयि प्रजां त्वयीन्द्र इन्द्रियं दधातु,  
त्वयि मेधां त्वयि प्रजां त्वयि सूर्यो भ्राजो दधातु 

इत्येतैः कुमारं प्राशयित्वा, “क्षेत्रियै त्वे”ति पञ्चभिः स्नापयित्वा, 

> क्षेत्रियै त्वा निर्ऋत्यै त्वा द्रुहो मुञ्चामि वरुणस्य पाशात् ।  
अनागसं ब्रह्मणे त्वा करोमि शिवे ते द्यावापृथिवी उभे इमे ।  
शन्ते अग्निस्सहाद्भिरस्तु शं द्यावापृथिवी सहौषधीभिः ।  
शमन्तरिक्षँसह वातेन ते शन्ते चतस्रः प्रदिशो भवन्तु ।  
या दैवीश्चतस्रः प्रदिशो वातपत्नीरभिसूर्यो विचष्टे ।  
तासां त्वा जरस आदधामि प्रयक्ष्म एतु निर्ऋतिं पराचैः ।  
अमोचि यक्ष्माद्दुरितादवर्त्यै द्रुहः पाशान् निर्ऋत्यै चोदमोचि ।  
अहा अवर्तिमविदत्स्योनमप्यभूद्भद्रे सुकृतस्य लोके ।  
सूर्यमृतं तमसो ग्राह्या यद्देवा अमुञ्चन्नसृजन्व्येनसः ।  
एवमहमिमं क्षेत्रियाज्जामि शँसाद्द्रुहो मुञ्चामि वरुणस्य पाशात् 

इति स्नापयित्वा दधि घृतं कांस्यपात्रे संसृज्य भूः स्वाहा, भुवः स्वाहा, सुवः स्वाहा, ओँ स्वाहा इति प्राशयित्वा, शेषमद्भिस्संसृज्य, अन्येन गोष्ठे निनीय्य, 

[[68]]

अङ्कस्थं कुमारं 

> मा ते कुमारँ रक्षोवधीन्मा धेनुरत्यासारिणी ।  
प्रिया धनस्य भूया एधमाना स्वे गृहे 

इति कुमारं मातुरङ्के निधाय, 

> अयं कुमारो जरां धयतु दीर्घमायुः ।  
यस्मै त्वँस्तन प्रप्यायायुर्वर्चो यशो बलम् ॥ 

इति तस्या दक्षिणं स्तनं पाययित्वा, 

> यद्भूमेर्हृदयं दिवि चन्द्रमसि श्रितम् ।  
तदुर्विपश्यं माहं पौत्रमधँरुदम् ।  
यत्ते सुसीमे हृदयं वेदाहं तत्प्रजापतौ ।  
वेदामतस्य ते वयं माहं पौत्रमधँरुदम् । 

इति पृथिवीमभिमृश्य, अभिमृष्टायां पृथिव्यां तूष्णीं कुमारं संवेशयेत् । संविष्टं कुमारं - 

> नामयति न रुदति यत्र वयं वदामसि यत्रचाभिमृशामसि । 

इत्यभिमृश्य 

> आपस्सुप्तेषु जाग्रत रक्षाँसि निरितो नुदध्वम् 

इति कुमारस्य शिरःप्रदेशे उदकुम्भं निधाय ॥
