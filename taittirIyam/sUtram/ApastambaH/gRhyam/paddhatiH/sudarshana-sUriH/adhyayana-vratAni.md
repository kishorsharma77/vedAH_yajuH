+++
title = "अध्ययन-व्रतानि"
+++

तथा विषयशुध्यर्थम् एव प्रयोग-भाष्यम् अल्प-भेदम् एव लिख्यते ।  
आपस्तम्ब-दर्शनानुगतोपदेशेनाध्यायोपाकरणादीनां कर्मोच्यते ।

## अध्यायोपाकरणस्य
तत्र तावद् अध्यायोपाकरणस्य - 

श्रावण्यां पौर्णमास्यां आचार्यश् शिष्यैस् सह कृत-प्राणायामो "ऽध्यायमुपाकरिष्य" इति सङ्कल्प्य महा-नद्यां विधिवत् स्नात्वा पवित्रपाणिः नव ऋषीन् तर्पयेत्– 


> प्रजापतिं काण्डऋषिं तर्पयामि।  
सोमं काण्डऋषिं तर्पयामि।  
अग्निं काण्डऋषिं तर्पयामि।  
विश्वान्देवान् काण्डऋषिं तर्पयामि।

> सांहितीर् देवता उपनिषदस् तर्पयामि।  
याज्ञिकीर् देवता उपनिषदस् तर्पयामि।  
वारुणीर् देवता उपनिषदस् तर्पयामि।  
ब्रह्माणं स्वयंभुवं तर्पयामि।  
सदसस्पतिं तर्पयामि 

इति।

ततो ऽग्नेर् उपसमादानाद्य्--अग्नि-मुखान्ते  
अन्वारब्धेष्व् अन्तेवासिषु नवाज्याहुतीर् जुहोति।

> प्रजापतये काण्डऋषये स्वाहा।  
सोमाय काण्डऋषये स्वाहा।  
अग्नये काण्डऋषये स्वाहा।  
विश्वेभ्यो देवेभ्यः काण्डऋषिभ्यः स्वाहा।

+++(उपहोमाः)+++  

> साँहितीभ्यो देवताभ्य उपनिषद्भ्यः स्वाहा ।
याज्ञिकीभ्यो देवताभ्य उपनिषद्भ्यः स्वाहा ।
वारुणीभ्यो देवताभ्य उपनिषद्भ्यस्स्वाहा ।
ब्रह्मणे स्वयंभुवे स्वाहा ।

सदसस्पतिम् इत्य् एतय र्चा नवमीम् आहुतिं जुहोति ।  

तत आचार्य-प्रमुखाः दर्भेष्व् आसीना  
दर्भान् धारयमाणा  
वेदस्यादितश् चतुरो ऽवरार्ध्यान् अनुवाकान् अधीयीरन् ।  
अथ जयादि, परिषेचनान्ते ब्राह्मण-तर्पणम् ।

## उत्सर्गः
एवम् एवोत्सर्गो,  
न ततोऽधिकं स्मृत्य्-अन्तरोपसंहारेणापि, किन्तु यथापस्तम्बीयं सूत्रम् ।  

तथा नादितो वेदस्यानुवाकानाम् अध्ययनम् ।  
जयादयस् तु भवन्ति ।

## सौम्ये विशेषः
सौम्याद् ऋते काण्डोपाकरण-समापनयोश् च  
न सूक्तोपहोम-देवतोपस्थान-जयादयः ।  
सौम्यस्यैव सूक्त-जयादयः ।
एवम् आपस्तम्ब-मत एवावस्थिताः  
केचित् कुर्वते यथोक्तम् ॥

## प्राजापत्य-व्रतम्
### आरम्भः
अथ प्राजापत्ये व्रते  
पूर्ववत् स्नात्वा  
सोमाग्नि-विश्वेदेव-वर्ज्यानां तर्पणम् ।  
अग्नि-मुखान्ते चान्वारब्धे  
व्रतिनि जुहोति-  

> प्रजापतये काण्डऋषये स्वाहा ।

"प्रजापते न त्वदेतान्यन्यः" ( तै. ब्रा. २-८-१-२.)  
इति सूक्तेन प्रत्यृचं षडाहुतीः,  
चतस्र उपहोमाहुतीः -  
साँहितीभ्य इत्यादिभिर् एव,  
"सदसस्पतिम्" इत्य् एतयैव सदसस्पतिं च ।

अथ व्रती उपस्थेय-  
देवता अभिसन्धायाग्निपुरोगाश् चतस्रो देवता उपतिष्ठते ।  

> "अग्ने व्रतपते काण्डऋषिभ्यः {प्राजापत्यं} व्रतं चरिष्यामि,  
> तच् छकेयं, तन् मे राध्यताम् ।  
{वायो व्रतपते, आदित्य व्रतपते, व्रतानां व्रतपते} -  
> काण्डऋषिभ्यः {प्राजापत्यं} व्रतं चरिष्यामि, तच् छकेयं, तन् मे राध्यताम्," (तै.आ. ४-४१-३.) 

इत्येतैश् चतुर्भिर् यथादैवतम् ।  

ततो जयादि, ब्राह्मणतर्पणं च ।  

### समाप्तिः
एवम् एव समापने प्रयोगः - संवत्सरे संवत्सरे पर्यवेते+++(=समाप्ते)+++ ।  
तत्रोपस्थान-मन्त्रेषु "अचारिषम् अशकम् अराधीति" विशेषः ।

केचित्— सौम्ये केश-श्मश्रु-वापनस्य दृष्टत्वात्  
प्राजापत्यादिष्व् अपीच्छन्ति ॥  

एवम् एवाग्नेये वाश्वदेवे च ।

## आग्नेयम्
अग्नये काण्डऋषये स्वाहा;  
"अग्ने नय" (तै.ब्रा.२-८-३.) इति षडृचं सूक्तम्, ;  
"अग्ने व्रतपते काण्डऋषिभ्यः {आग्नेयं} व्रतं चरिष्यामि" इत्याग्नेये विशेषः ।

## वैश्वदेवम्
विश्वेभ्यो देवेभ्यः काण्डऋषिभ्यः स्वाहा ; "आ नो विश्वे अस्क्रागमन्तु" (तै. ब्रा.२-८-६-३.) इति षडृचं सूक्तम् ;
"वैशवदेवं व्रतं चरिष्यामी"ति वैश्वदेवव्रते विशेषः ॥

## सौम्यम् - शुक्रियम्
### उपाकर्म
सोमस्य काण्डोपाकरण-समापने शुक्रिय-कल्पोक्ते ।
अत्राप्युक्तं यत्तदुच्यते– पूर्ववद् उपाकृत्याग्नेर् उपसमाधानाद्य्-अग्निमुखान्ते, "सोमाय काण्डऋषये स्वाहा" ।  
"सोमो धेनुम्" (तै.ब्रा.३-९-३-१.) इति षडृचं सूक्तम् ।

उपहोमान्, सदसस्पतिं च हुत्वा,  
एवं पुर्ववद् उपाकृत्य,  
मदन्तीम् उपस्पृश्य  
प्रथमेनानुवाकेन शान्तिं कृत्वा  
चतस्र औदुम्बरीस् समिधो घृतान्वक्ता अभ्यादधाति - "पृथिवी समित्" (तै. आ. ४-४१-१०.) इत्यादिभिः ।

अथ देवतोपस्थानम् -  
"अग्ने व्रतपते काण्डऋषिभ्यः सौम्यं व्रतं चरिष्यामि" इत्यादिभिः ।

ततः प्रभृति शुक्रिय-मन्त्र-ब्राह्मणानुवाकानां प्रथम-पदानि "युञ्जते" (तै. आ. ४-२.) "सविता" (तै. आ. ५-१२.) इति वाभिव्याहार्य वाचयित्वा  
जयादि प्रतिपद्यते ।  

परिषेचनान्तं कृत्वा  
मदन्तीम् उपस्पृश्य,  
उत्तमेनानुवाकेन शान्तिं कृत्वा  
ततस् सम्मीलनादि यथासूत्रम् ।

श्वो-भूते "वयः सुपर्णाः" (तै.आ. ४-४२-३.) इत्यादित्योपस्थानान्ते ब्राह्मण-भोजनम् ।

अथास्य स्वाध्यायविधिः शुक्रिय-कल्प एवोक्तः ।

### समाप्तिः
एवं समापने ।  
विशेषस्तु "द्यौस् समिद् आदित्य व्रतपते" (TA.4.41.2,4) इत्याद्य्-आवृत्ताः समिदाधानोपस्थान-मन्त्राः ।
उत्तमेनानुवाकेन शान्तिं कृत्वा गुरवे वरं दत्वा केशश्मश्रु वापयित्वा ब्राह्मणभोजनम् ।
