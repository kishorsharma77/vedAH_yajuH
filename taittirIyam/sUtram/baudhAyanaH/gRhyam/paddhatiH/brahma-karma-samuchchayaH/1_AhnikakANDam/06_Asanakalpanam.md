+++
title = "०६ आसनकल्पनम्"

+++
अथासनकल्पनम्
आसनान्याह व्यासः-  


> कौशेयं कम्बलं चैव अजिनं पट्टमेव च ।  
दारुजं ताडपत्रं वा आसनं परिकल्पयेत् ॥  
कृष्णा जिने ज्ञानसिद्धिर्मोक्षश्रीर्व्याघ्रचर्मणि ।  
कुशासने व्याधिनाशः सर्वेष्टश्चित्रकम्बलः ॥    

निषिद्धान्याह-  


> वंशासने तु दारिद्र्यं पाषाणे व्याधिरेव च ।  
धरण्यां तु भवेद्दुःखं दौर्भाग्यं छिद्रदारुजे ॥  
तृणे धनयशोहानिः पल्लवे चित्तविभ्रमः॥       

इति ॥

प्रचेताः-  


> गोशकृन्मृण्मयं भिन्नं तथा पालाशपिप्पलम् ।  
लोहबद्धं सदैवार्कं वर्जयेदासनं बुधः॥     

 इति ॥ 
 
स्मृत्यन्तरे-  


> मृगचर्म प्रयत्नेन वर्जयेत्पुत्रवान् गृही॥  

इति॥  

॥ इत्यासनकल्पनम् ॥

