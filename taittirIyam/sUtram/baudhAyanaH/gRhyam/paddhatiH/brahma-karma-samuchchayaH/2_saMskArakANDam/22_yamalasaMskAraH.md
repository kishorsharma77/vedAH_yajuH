+++
title = "२२ यमलसंस्कारः"

+++
तत्र ज्येष्ठस्य प्रथमसंस्कार्यत्वादादौ ज्येष्ठत्वनिर्णयः ॥ मनुस्मृतौ -

> जन्मज्येष्ठस्य चाह्वानं सुब्रह्मण्यास्वपि स्मृतम् ।  
यमयोश्चैव गर्भेषु जन्मतो ज्येष्ठता मता

इति प्रथमजातस्य ज्येष्ठत्वमुक्तम् ॥ सं॰ मालायाम् -

> यस्य जातस्य यमयोः पश्यन्ति प्रथमं मुखम् ।  
सन्तानः पितरश्चैव तस्मिञ्ज्यैष्ठ्यं प्रतिष्ठितम्

इति स्मृतितत्ववचनेन पित्रा प्रथममवलोकितस्य ज्येष्ठत्वं कल्पितम् ॥ वैद्यनाथस्तु –

> पार्श्वयोः संस्थितौ गर्भौ तयोर्यः पूर्वजः स तु ।  
ज्येष्ठ इत्युच्यते सद्भिर्जातकादिषु कर्मसु

इति यमयोर्गर्भकोशे पार्श्वसंस्थत्वे पूर्वजातत्वं ज्येष्ठत्वप्रयोजकम् । उपर्यधोभागस्थत्वे -

> यमळावेकगर्भे तु स्त्री वाथ पुरुषोऽपि वा ।  
कनिष्ठ आद्यजातः स्यात्पश्चाज्जातोऽग्रजः स्मृतः

इति पश्चाज्जातत्वं ज्येष्ठत्वप्रयोजकम् ॥ इत्येवं व्यवस्थापितवान् ॥ ॥ अथ यमलयोः संस्कारविषये निर्णयसिन्धौ गर्गः -- 

> एकस्मिन् वासरे प्राप्ते कुर्याद्यमलजातयोः ।  
क्षौरं चैव विवाहं च मौञ्जीबन्धनमेव च । 

तत्रैव भट्टकारिकापि --

> एकस्मिन् वत्सरे चैकवासरे मण्टपे तथा ।  
कर्तव्यं मङ्गलं स्वस्रोार्भ्रात्रोर्यमलजातयोः 

इति ॥ आश्वलायनस्मृतौ च - 

> पिता त्वहनि चैकस्मिन्नेकस्यां सहजातयोः ।  
करोति जातकर्माणि पृथक् स्नात्वा यथाविधि

इति ॥ वैद्यनाथदीक्षितीये स्मृतिमुक्ताफले सङ्ग्रहकारोऽपि -

> एकगर्भप्रसूतौ चेदेकवेदीमवाप्य च ।  
एकाचार्यैकलग्ने च कुर्यान्मौञ्जीव्रतं यतः ॥  
चौलोपनयने चैव जातकर्मणि नाम्नि च ।  
चतुर्व्रतोपाकरणे यमलानां समं भवेत्

इति ॥ ॥ एतैर्वचनैर्यमलयोर्जातकर्मादि ( चौलान्तानि ) संस्कारकर्माणि तत्तत्कालेषु द्वयोरप्येकदैव कर्तव्यानि ॥ तत्र नान्दीपुण्याहहोमहुतशेषादयः पितृकर्तृकाः सकृदेव कर्तव्याः॥ सुतकर्तृकास्तूपनयनव्रतविवाहहोमाः पृथक्कार्याः ॥ जातकर्माणि मातृस्नानाभिमंत्रणमुदकुम्भनिधानञ्च सकृत् । अन्यानि शिशुसम्बद्धानि तंत्राणि पृथगेव कार्याणि ॥ पुंसः समंत्रकं स्त्रियास्त्वमंत्रकं चेत्येवं सामान्यतः प्रयोगक्रमः पर्यवस्यति ॥ ॥ किञ्चात्र यमलजनने प्रायश्चित्तं शान्तिञ्चाह बोधायनः ॥ ते च नामकरणात्प्राक्कर्तव्ये 

> पत्नी गावो वा यमलौ विजायेरन् तस्य संस्कारः प्राङ्नामकरणात्कार्यः

इति गृह्योक्तेः॥

## यमलजननप्रायश्चित्तम्

अथ यमलजननप्रायश्चित्तम् ॥ स्त्रीषु गोषु वा यमलजनने 

> यमलजननजनितप्रत्यवायपरिहारार्थं प्रायश्चित्तहोमं करिष्ये 

इति सङ्कल्प्यापूर्वतंत्रेणाग्निमुपसमाधाय सम्परिस्तीर्याज्यसंस्काराद्यग्न्यलङ्करणान्तं कृत्वा पुरस्ताद्व्याहृतिभिश्चतसृभिः पाहीति पञ्चभिरुपरिष्टाद्व्याहृतिभिरित्येवं त्रयोदशाज्याहुतीर्तुत्वोत्तरपरिषेकादिशेषं समापयदिति ॥ यमलजननशान्तिस्त्वग्रे प्रकीर्णकाण्डे द्रष्टव्या ॥ इति यमलसंस्कारनिरूपणम् ॥
