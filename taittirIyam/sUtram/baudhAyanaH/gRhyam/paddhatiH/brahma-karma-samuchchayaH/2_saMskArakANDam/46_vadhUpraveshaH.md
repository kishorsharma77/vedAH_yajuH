+++
title = "४६ वधूप्रवेशः"

+++
॥ अथ वधूप्रवेशः ॥ तत्र कालनिर्णय उक्तः सं॰ मालायाम् – 

> विवाहमारभ्य वधूप्रवेशो युग्मे तिथौ षोडशवासरान्तात् ।  
तदूर्ध्वमासेषु च पञ्चमांतात्ततः परस्तान्नियमो न चाऽस्ति

इति ॥ तत्र विशेषमाह नारदः - 

> समे वर्षे समे मासि यदि नारी गृहं व्रजेत् ।  
आयुष्यं हरते भर्तुस्सा नारी मृतिमाप्नुयात्

इति ॥ वृद्धवसिष्ठः - 

> षष्ठेऽष्टमे वा दशमे दिने वा विवाहमारभ्य वधूप्रवेशः ।  
पञ्चाङ्गसंशुद्धिदिनं विनाऽपि विधावसद्गोचरगेऽपि कार्यः

इति ॥ स्मृत्यन्तरे तु - 

> वधूप्रवेशः प्रथमे तृतीये शुभप्रदः पञ्चमकेऽथवाऽह्नि ।
द्वितीयके वाऽथ चतुर्थके वा षष्ठे वियोगाऽऽमयदुःखदस्स्यात्

इति ॥ ज्योतिर्निबन्धे - 

> वधूप्रवेशस्तु निशि प्रशस्तो नवप्रवेशस्तु दिवा प्रशस्तः ।  
रात्रौ दिवा सज्जगृहप्रवेशः प्रोक्तो भरद्वाजमुनीन्द्रमुख्यैः

इति ॥ एतेन विवाहदिनादारभ्य षोडशदिनाभ्यन्तरे प्रथमतृतीयपञ्चमेष्वयुग्मदिवसेषु षष्ठाष्टमदशमादियुग्मदिनेषु चन्द्रतारादिबलरहितेऽपि वधूप्रवेशः शुभदस्तत्राऽपि रात्रावतिप्रशस्तः ॥ षोडशदिनाऽनन्तरं चेद्विषममासे विषमाब्दे पञ्चाङ्गशुद्धिं विचार्यैव वधूप्रवेशः कार्य इत्यवगम्यते ॥ तत्र नक्षत्रादिकमाह मुहूर्तमाधवीयव्याख्याने बादरायणः - 

> नीहारांशुवसूत्तरादितिगुरुब्रह्माऽनुराधाऽश्विनी  
पूषाभास्करवायुवारुणहरित्वाष्ट्रेषु शस्ते तिथौ ।   
कुम्भाऽजाऽळिगते रवौ शुभकरे प्राप्तोदये भार्गवे  
जीवज्ञास्फुजितां दिने नववधूवेश्मप्रवेशः शुभः

इति ॥ ज्योतिष्प्रकाशे - 

> वामे शुक्रे नवोढायाः सुखं हानिश्च दक्षिणे ।  
धनं धान्यञ्च पृष्ठस्थे सर्वनाशः पुरः स्थिते

इति ॥

## प्रयोगः

अथ प्रयोगः ॥ विवाहदिने गृहप्रवेशाकरणपक्षे पंचमदिनेऽन्यस्मिन्वा पूर्वोक्तशुभदिने नववधूसहितो वरो बन्धुजनैः सहौपासनाग्निमादाय मंगलघोषपुरःसरं श्वशुरगृहान्निष्क्रम्य यानादिकमारुह्य स्वगृहं गत्वा तत्र यथाचारमभ्यर्चितो देहल्या बहिर्मंगलासने उपविश्याचम्य प्राणानायम्य देशकालौ संकीर्त्य 

> समस्तमांगल्यप्राप्त्यर्थमनया नवोढया वध्वा सह गृहप्रवेशं करिष्ये, तदंगत्वेनादौ गणपतिदुर्गाक्षेत्रपालवास्तोष्पतिपूजनं करिष्ये

इति संकल्प्य गणपतिं संपूज्य “जातवेदसे" इति दुर्गा, “क्षेत्रस्य पतिना" इति क्षेत्रपालं 

> वास्तोष्पते प्रतिजानीहि, वास्तोष्पते शग्मया

इति द्वाभ्यां वास्तोष्पतिं च देहल्यां सम्पूज्य वधूं दक्षिणपादनिधापनपूर्वकं गृहं प्रवेशयति - “भ॒द्रान् गृ॒हान्॰ संवि॑शानि" इति ॥ अथैनां कल्याणीं वाचं वाचयति - “प्र॒जाव॑ती पशु॒मती॑॰ भूयासम्” इति ॥ अथैनामानडुहे चर्मण्युपवेशयति - "इ॒ह गावः॒॰ निषी॑दतु” इति ॥ ततो गणपतिस्मरणपूर्वकं लक्ष्मीं गृहदेवतां च सम्पूज्य प्राणानायम्य देशकालौ संकीर्त्य 

> अनया नवोढया वध्वा सह गृहप्रवेशांगभूतं स्वस्तिपुण्याहवाचनं करिष्ये, 

इति संकल्प्य गणपतिं सम्पूज्य 

> कृतस्यास्य गृहप्रवेशकर्मणः ॐ पुण्याहं, स्वस्ति, ऋद्धिं भवंतो ब्रुवन्तु, प्रजापतिः प्रीयताम्

इति पुण्याहं वाचयित्वा ब्राह्मणेभ्यः सुवासिनीभ्यश्च फलहिरण्यादिकं दद्यात् ॥ ततः पुरंन्ध्र्यो मंगलार्तिक्यं कुर्युः, ब्राह्मणा मंत्राक्षतान् दद्युः ॥ इति ॥