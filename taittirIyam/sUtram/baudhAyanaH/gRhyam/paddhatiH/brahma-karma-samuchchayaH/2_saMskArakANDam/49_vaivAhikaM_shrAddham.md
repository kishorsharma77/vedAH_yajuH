+++
title = "४९ वैवाहिकं श्राद्धम्"

+++
॥ अथ वैवाहिकं श्राद्धम् ॥ (बो. गृ. प. सू. १. ८. १, १०-३६) 

> अथ दशमेऽहन्ययुग्मा ब्राह्मणाः श्राविता भवन्ति । अथापरः - आपरिधानात्कृत्वा विश्वेभ्यो देवेभ्यो ब्राह्मणावुपवेश्य गन्धपुष्पधूपदीपैरभ्यर्च्य वैश्वदेवेन चरणानुद्दिश्य 'विश्वेभ्यो देवेभ्यः स्वाहा' इति । अथ प्राचीनावीतं कृत्वा सौवर्णं राजतं ताम्रायसं कांस्यं मृन्मयं वा पात्रं याचति । तद्दक्षिणाग्रेषु दर्भेषु सादयित्वा तूष्णीं संस्कृताभिरद्भिरुत्तानं पात्रं कृत्वा प्रोक्ष्य तस्मिन् तिरः पवित्रमप आनयन्नाह - 
>
>> आ म आगन्तु पितरो॰ पितृभ्यो वो गृह्णामि पितामहेभ्यो वो गृह्णामि प्रपितामहेभ्यो वो गृह्णामि
>
> इति । अथोद्धृत्य पवित्रं तिलानावपति - 'तिलोऽसि॰' इति । अथ तिरः पवित्रं मध्वानयति - 'मधु वाता ऋतायते' इति तिसृभिरनुच्छंदसम् । अथैनत्सर्वाभिरङ्गुलीभिः समुदायुत्याभिमृशति - सोमस्य त्विषिरसि॰' इति । तस्मिंश्चित् किञ्चिदापतितं स्यात्तदङ्गुष्ठेन च महानाम्न्या चोपसंगृह्येमां दिशं निरस्यति – 'अवेष्टाः॰' इति । अथाप उपस्पृश्य पुनरेवाभिमृशति - 'शं नो देवीः॰' इति । अथैनद्गन्धपुष्पधूपदीपैरभ्यर्च्य दक्षिणाग्रैर्दर्भैः प्रतिच्छाद्य भोजनस्थानेष्वासनेषु च तिलान्सिकताश्च संप्रकिरति - 'अपहता असुराः॰' इति । अथैनदद्भिरवोक्षति - 'उदीरतामवरे॰' इति । अथ पितॄनावाहयति - 'आ यात पितरः॰' इति । अथ ब्राह्मणानाहूय सदर्भोपक्लृप्तेष्वासनेषूपवेश्य प्रसिद्धमग्नौ कृत्वा श्राद्धं पञ्च स्रुवाहुतीर्जुहोति - 
>
>> याः प्राचीः॰, अन्तर्दधे पर्वतैः॰, अन्तर्दध ऋतुभिः॰, यन्मे माता॰, यद्वः क्रव्यादं॰ 
>
> इति । त्रेधा वपां विभज्य औदुम्बर्या दर्व्या जुहोति - 
>
>> सोमाय पितृमते॰, अङ्गिरस्वन्तमूतये॰, यदग्ने कव्यवाहन॰' 
>
> इति । अथापूपमष्टधा विभज्य त्रीण्यवदानानि वपायाः कल्पेन हुत्वाऽथेतराणि ब्राह्मणेभ्यो दृत्वाऽत्रैतान्यवदानानीडसूने प्रच्छिद्यौदनं मांसं यूषमित्याज्येन समुदायुत्यौदुम्बर्या दर्व्योपघातं दक्षिणार्धे जुहोति - 
>
>> पितृभ्यः स्वधा नमः स्वाहा
>
> इत्यादि 
>
>> सर्वाभ्यः स्वधा नमः स्वाहा 
>
> इत्यन्तो मन्त्र ऊह्यः । 
>
>> अग्नये कव्यवाहनाय स्वधा नमः स्वाहा 
>
> इति । परिवेष्य भुक्तवतोऽनुव्रज्य प्रदक्षिणीकृत्य शेषमनुज्ञाप्यैतेनैव यथेतमेत्यान्नशेषेण तिस्र आहुतीर्जुहोति - 
>
>> यन्मे माता॰, यन्मे पितामही॰, यन्मे प्रपितामही॰ 
>
> इति । दक्षिणेनाग्निं दक्षिणाग्रान्दर्भान्संस्तीर्य तेष्वन्नशेषैः त्रीन् पिण्डान् ददाति- 
>
>> एतत्ते ततासौ ये ते मातामहा ये ते आचार्या ये ते गुरवो ये ते सखायो ये ते ज्ञातयो ये तेऽमात्या ये तेऽन्तेवासिनस्तेभ्यश्च पत्नयस्तेभ्यस्ताभ्यश्च स्वधा नमः
>
> इति । द्वितीयं ददाति - 'एतत्ते पितामहासौ॰' इति । तृतीयं ददाति - 'एतत्ते प्रपितामहासौ॰' इति । अत्र भूमौ लेपं निमार्ष्टि - 
>
>> येनः पतिताः॰, य आमा ये पक्वाः॰, ये कुमाराः॰
>
> इति । अथैनान्संक्षाळनेनाभिषिञ्चति – 'ये समानाः, ये सजाताः' इति द्वाभ्याम् । अथ ये बर्हिषि पिण्डास्तेषां तथैव संक्षाळनेन त्रिरपसलैः परिषिञ्चति - 'ऊर्जं वहन्तीः' इति । जयप्रभृति सिद्धमत ऊर्ध्वम् ॥

(बो. गृ. प. सू. १.९) 

> अथ वै भवति किञ्चिद्यज्ञस्य वातिवेलं वा श्रद्धायुक्तस्य तत्त्वविदः । पात्रमासाद्य नक्षत्रे वा ब्राह्मणानाहूय सदर्भोपक्लृप्तेष्वासनेषूपवेश्यामन्त्रयते - 
>
>> भवत्स्वेवाग्नौ करणं पिण्डाश्च
>
> इत्येव ब्रूयात् । तथेत्युक्तः तेषां सपवित्रेषु पाणिषु तिलोदकं ददाति । तथाऽलङ्कृत्य ददाति तथैव भुक्तवत्सु च ददाति । नोच्छिष्टं परिसमूहति । अत्र त्रीन्पिण्डान्ददाति ब्राह्मणेभ्यो दक्षिणतः । विज्ञायते च - 
>
>> ब्राह्मणो वै सर्वा देवताः, एष वा अग्निवैश्वानरो यद्ब्राह्मणः
>
> इति । हुतमेवास्य भवति । अथ यद्यग्नौ कुर्यादौपासने पचने वाऽन्नस्य तिस्त्र आहुतीर्जुहोति- 
>
>> सोमाय पितृपीताय स्वधा नमः स्वाहा । यमायाङ्गिरस्वते पितृमते स्वधा नमः स्वाहा । अग्नये कव्यवाहनाय स्विष्टकृते स्वधा नमः स्वाहा
>
> इति । हुतमेवास्य भवति ॥ अपि वा सङ्कल्पेन ब्राह्मणान्भोजयेत् - 'सङ्कल्पसिद्धिरस्तु' इति वाचयित्वा ॥ एवमापत्सु कुर्वीत न च नित्यं तु कारयेत् । ये नित्या उपासते श्राद्धानि च हवींषि च ॥ गामत्रकुर्यादिति बोधायनः । आमिक्षया वैतत्क्रियत इति शालीकिः । अपूपेनेत्यौपमन्यवः । चरुणा वेत्यौपमन्यवीपुत्रः । 'पितृणामनृणो भवति' इति विज्ञायते । अथोपनिष्क्रम्य बाह्यानि चित्रियाण्यभ्यर्च्य त्रिवृतान्नेन ब्राह्मणान्संपूज्याशिषो वाचयित्वा प्रतोदमिषुं च ब्राह्मणेभ्यो दत्वा प्रदक्षिणीकृत्य गृहानेत्य अध्वर्युं वृणीते अकुनखिनमांगिरसमिति ॥ इति विवाहो व्याख्यातः ॥

## प्रयोगः

अथ प्रयोगः ॥ पूर्वेद्युः सायमौपासनं हुत्वा प्राचीनावीती 

> श्वः वैवाहिकश्राद्धं कर्तास्मि

इति मनसा संकल्प्य 

> श्वः वैवाहिकश्राद्धं भविता तत्र भवद्भिः विश्वेदेवार्थे प्रसादः करणीयः

इति द्वौ विप्रौ 

> श्वः वैवाहिक॰ तत्र भवद्भिः पितृपितामहप्रपितामहार्थे प्रसादः करणीयः

इति त्रीन् विप्रांश्च निमंत्र्य श्वः स्नानादि नित्यकर्मान्ते विप्रान् गृहमानीय पुनर्निमंत्र्य श्मश्रुकर्मादिभिस्तान्यथोपपादमभ्यर्च्य श्राद्धारंभकाले स्नात्वा मध्याह्नसंध्यां समाप्य समस्तपितॄणामक्षयतृप्त्यर्थं सपिण्डं साग्नौकरणं वैवाहिकश्राद्धमन्नेन हविषा पार्वणविधानेन कुर्यात् । अग्नौकरणे पञ्च स्रुवाहुतीनामंते 

> सोमाय पितृमते शुष्मिणे जुहुमो हविः॰ 

इत्यादि त्रिभिर्मंत्रैरन्नेनापूपभागत्रयेण च होमः । ततः 

> पितृभ्यः स्वधा नमः स्वाहा

इत्यादि चतुर्विंशतिहोमांते 

> अग्नये कव्यवाहनाय स्विष्टकृते स्वधा नमः स्वाहा 

इति स्विष्टकृतं च जुहुयात् । ब्राह्मणभोजनान्ते अन्नशेषेण 

> यन्मे माता प्रलुलो॰, यन्मे पितामही प्र॰, यन्मे प्रपितामही॰ 

इति तिस्र आहुतीर्हुत्वा 

> एतत्ते ततासौ ये ते मातामहा॰ ताभ्यश्च स्वधा नमः, एतत्ते पितामहासौ ये ते मातामहाः॰, एतत्ते प्रपितामहासौ ये ते मातामहा॰ 

इति त्रीन्पिण्डान्दद्यात् । अन्यत्सर्वं सांवत्सरिकश्राद्धवत् । सर्वत्र प्रतिसांवत्सरिकश्राद्धपदस्थाने वैवाहिकश्राद्धपदं योज्यम् ॥ ॥ अशक्तः अग्नौकरणेन विना श्राद्धं कुर्यात् । आपत्सु केवलब्राह्मणभोजनेन वास्य सिद्धिर्भवति । श्राद्धान्ते बाह्यानि चित्रियाणि संपूज्य ब्राह्मणान्संपूज्य दक्षिणासहितं प्रतोदमिषुं च दत्वाऽऽशिषोगृह्णीयात् ॥ ॥