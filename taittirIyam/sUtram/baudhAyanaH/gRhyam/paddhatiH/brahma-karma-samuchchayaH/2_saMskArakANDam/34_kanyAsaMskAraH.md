+++
title = "३४ कन्यासंस्कारः"

+++
( यो. गृ. सू. ३. १३. ८ ) 

> कन्यानां चैव जन्मादि कर्तव्यं कर्ममङ्गलम् ।  
क्रियामयं हि ब्राह्मण्यं नाक्रियं ब्रह्मोच्यते ॥

तच्छेषेऽपि ( बो. गृ. शे. सू. १. १२) 

> पुत्राय च दुहित्रे च समानी ब्राह्मणक्रिया ।  
मन्त्रवद्गर्भ आजन्म जन्माद्या आवृतं स्त्रियै ॥  
वैवाहिको विधिः स्त्रीणामौपनायनिकः स्मृतः

इति ॥ याज्ञवल्क्योऽपि - 

> तूष्णीमेताः क्रियाः स्त्रीणां विवाहस्तु समन्त्रकः

इति जन्मादिचौलान्तानाममन्त्रकत्वं विवाहस्य समन्त्रकत्वं चाह ॥ स्मृत्यन्तरेऽपि तथैवोक्तम् -

> स्त्रीणां जन्मादिचौलान्तं सर्वं कुर्यादमन्त्रकम् ।  
पाणिग्रहणमारभ्य समन्त्रेण पतिश्चरेत् ।  
कौतुकाङ्कुरनान्द्यादि ग्रहयज्ञं च मन्त्रवत्

इति ॥ वेदव्यासस्मृतौ तु - 

> नवैताः कर्णवेधान्ता मन्त्रवर्जं क्रियाः स्त्रियाः ॥  
विवाहो मन्त्रतस्तस्याः शूद्रस्यामन्त्रतो दश

इति स्त्रिया विवाहात्पूर्वं नवैव संस्कारास्ते चामन्त्रकाश्चौलन्तु न भवत्येवेति विशेषोऽभिहितः ॥ इदं च जननोत्तरमेव गर्भाधानादीनां तन्त्रेण करणे संघटते तत्पूर्वं स्त्रीत्वस्याज्ञानात् ॥ जननात्पूर्वं क्रियमाणा गर्भाधानादिविष्णुबल्यन्ताः संस्कारास्तूक्तबोधायनवचनेन समन्त्रका एव कार्या इत्यवगन्तव्यम् ॥

अथेदानीं कन्याया विवाहसमय एव सर्वे संस्काराः समानतन्त्रेण प्रायोऽनुष्ठीयन्त इति तदनुसारं तत्संस्कारप्रयोगक्रमो लिख्यते ॥ कर्ता सपत्नीकः कन्यया सह मङ्गलस्नानादि यथोक्तं निर्वर्त्य 

> अस्याः कुमार्या गर्भाधानपुंसवनसीमन्तोन्नयनविष्णुबलिजातकर्मनामकरणोपनिष्क्रमणान्नप्राशनकर्णवेधनचौलसंस्कारान्विवाहं च कर्तुमादौ नान्दीसमाराधनं करिष्ये

इत्यादि सङ्कल्प्य 

> नान्द्यङ्गपुण्याहं नान्दीसमाराधनमुदकशान्तिप्रतिसरबन्धावङ्कुरारोपणं च यथानुकूलं पूर्वेद्युः सद्यो वा कृत्वाचम्य प्राणानायम्य देशकालौ सङ्कीर्त्यास्याः कुमार्या गर्भाधानादिचौलान्तसंकारान् कर्तुमादौ शान्त्यर्थं॰ अभ्युदयार्थं चैभिर्बाह्मणैः सह स्वस्तिपुण्याहवाचनं करिष्ये इति सङ्कल्प्य 

> वेधाः प्रजापतिर्धाता सविता मृत्युः सविता सविता सविता श्रोत्रं केशिनः प्रीयन्ताम्

इति पुण्याहं वाचयित्वा 

> कुलदेवतास्थापनं च कृत्वास्याः कुमार्या गर्भाधानादिचौलान्तसंस्काराणां मुख्यकालातिपत्तिदोषपरिहारार्थं स्मृत्युक्तकृच्छ्रत्रयप्रत्याम्नायगोनिष्क्रयभूतं हिरण्यं रजतं वा दातुमहमुत्सृजे, 

इति सङ्कल्प्य कृच्छ्रप्रत्याम्नायं हिरण्यं रजतं वा यथाशक्ति दद्यात् । अत्र प्रायश्चित्तहोमो विहितः प्रयोगमालायाम् । तत्करणपक्षे 

> अस्याः कुमार्या गर्भाधानादिचौलान्तसंस्काराणां मुख्यकालातिपत्तिदोषपरिहारार्थं प्रायश्चित्तहोमं करिष्ये

इति सङ्कल्प्यापूर्वतन्त्रेण स्थण्डिलोल्लेखनादि चित्तिनामानमग्निं प्रतिष्ठाप्याज्यसंस्कारान्तं कृत्वाग्निमलंकृत्य - "ततं म आपः", "यत्पाकत्रा", "मनो ज्योतिः", "यन्म आत्मनः", "पुनरग्निः", "महाव्याहृतयः", "व्याहृतयः", "व्याहृतयः", "यन्म आत्मनः", "पुनराग्निः", "चित्तं" चेत्यादि रुद्राहुत्यन्तं चेत्येतैराज्याहुतीर्हुत्वोत्तरपरिषेकादि समापयेत् ॥ ततोऽतीतानां गर्भाधानादिविष्णुबल्यन्तसंस्काराणां प्रधानमन्त्रान्पठित्वा जातकर्मादितन्त्रान् कुर्यात् ॥ 

> अस्याः कुमार्या बीजगर्भसमुद्भवैनोनिबर्हणपुरस्सरमायुःश्रीबलवृद्धिद्वारा श्रीपरमेश्वरप्रीत्यर्थं जातकर्मनामकरणोपनिष्क्रमणान्नप्राशनकर्णवेधनचौळकर्माणि समानतन्त्रेण करिष्ये

इति सङ्कल्प्य तूष्णीं कुमारीं दृष्ट्वा तूष्णीमेव षड्वारं स्नापयित्वा स्वाङ्के उपवेश्य तत्तन्नाक्षत्रनामधेयं सम्बुद्ध्यन्तं निर्दिश्य मूर्ध्न्यभिजिघ्रेत् 

> अश्वयुक्, अपभराणि, कृत्तिके, रोहिणि, मार्गशीर्षि, आर्द्रके, पुनर्वसो, तिष्ये, आश्लेषे, माघि, फाल्गुनि, हस्ते, चित्रे, स्वाते, विशाखे, अनुराधे, ज्येष्ठे, मूलके, आषाढे, श्रवणे, श्रविष्ठे, शातभिषाजि, प्रोष्ठपदि, रेवति

इति ॥ अथास्याः कर्णयोः 'आयुष्मती भव' इति जपित्वा दधि मधु घृतमिति समुदायुत्य हिरण्येन दशवारं तूष्णीं प्राशयित्वा मुखं प्रक्षाल्यातिशिष्टं गोपदे निनीयाथैनां मातुरङ्के उपवेश्य स्तनं धयन्तीं स्मृत्वोदकुम्भमुच्छिरसि तूष्णीं निदधाति ॥ इति जातकर्म ॥ ॥ अथ नामकरणम् ॥ 

> अस्याः कुमार्या आयुःश्रीबलवृद्धिपूर्वकं व्यवहारसिद्धये नाम धास्यावहे

इति सङ्कल्प्य यथाचारं तण्डुलपूर्णं सुवर्णाद्यन्यतमे पात्रे सुवर्णशलाकया हरिद्राखण्डेन वा नामचतुष्टयं विलिखेत् - “गणपतिभक्ता” इत्यादि तत्तत्कुलदेवतानाम् । 

> लक्ष्मीः श्रीः कमली भद्रा सीता सत्या च रुक्मिणी ।  
माधवी चैत्रिका भूमिस्तुलसी जाह्नवी तथा

इति मार्गशीर्षादि क्रमेण तत्तन्मासनाम ॥ 

> अश्वयुक्, आश्वयुजीति वा । अपभरणी, आपभरणीति वा । कृत्तिका । रोहिणी । मार्गशीर्षी ॥ आर्द्रका । पुनर्वसू । तिष्या । आश्लेषा । माधी । पूर्वाफाल्गुनी । उत्तराफाल्गुनी । हस्ता। चित्रा । स्वाती । विशाखा । अनुराधा । ज्येष्ठा । मूलका । पूर्वाषाढा । उत्तराषाढा । श्रवणा, श्रावणीति वा । श्रविष्ठा । शतभिषजी, शतभिषागति वा । पूर्वाप्रोष्ठपदी । उत्तराप्रोष्ठपदी । रैवती

इति तत्तन्नाक्षत्रनाम ॥ “लक्ष्मीः” इत्याधभिमतं तत्तद्व्यावहारिकनाम चेत्येवं नामचतुष्टयं विलिख्य 

> नामचतुष्टय देवताभ्यो नमः

इति नाममन्त्रेण षोडशोपचारैरभ्यर्च्य ब्राह्मणान् यथानुकूलं सम्पूज्य “प्रजापतिः प्रीयताम्" इति पुण्याहं वाचयित्वा 

> कुलदेवतानाम्ना गणपतिभक्तायै स्वस्ति भवन्तो ब्रुवन्तु

इति ब्राह्मणान्प्रार्थयेत् ॥ “गणपतिभक्तायै स्वस्ति" इति ते प्रत्यूचुः ॥ 

> एवमेव मासनाम्ना नाक्षत्रनाम्ना व्यावहारिकनाम्ना च अमुकायै स्वस्ति भवन्तो बुवन्तु, 

इति पृथक्पृथक् तत्तन्नाम निर्दिशन् प्रार्थयेत् ॥ "तथैवामुकायै स्वस्ति", इति ब्राह्मणाः प्रतिब्रूयुः ॥ अथ कुमार्या दक्षिणे कर्णे त्वममुकासि, इति नामचतुष्टयं पृथक्पृथगुपांशु त्रिस्त्रिरुक्त्वा कृताञ्जलिरुपोत्थाय ब्राह्मणान्प्रवदेत् - 

> कुलदेवतानाम्ना गणपतिभक्तेयं भवतः सर्वान् ब्राह्मणानभिवादयते

इति ॥ 

> आयुष्मती भवतु गणपतिभक्ता

इति ते प्रत्युचुः ॥ 

> एवमेव मासनाम्ना नाक्षत्रनाम्ना व्यावहारिकनाम्ना चामुकेयं भवतस्सर्वान् ब्राह्मणानभिवादयते, 

इति तत्तन्नामनिर्देशपूर्वकं पृथक् पृथग्वदेत् ॥ "तथैवायुष्मती भवत्वमुका", इति ते प्रतिब्रूयुः ॥ इति नामकरणम् ॥ ॥ अथोपनिष्क्रमणम् ॥ मङ्गलघोषपुरस्सरं कुमार्या सह बहिरुपनिष्क्रम्य बाह्यानि चित्रियदैवतानि “चित्रियेभ्यो नमः" इति गन्धपुष्पाक्षतैरभ्यर्च्य 

> चन्द्रार्कयोर्दिगीशानां दिशां च गगनस्य च ।  
निक्षेपार्थमिमां दाद्मि तेऽमुं रक्षन्तु सर्वदा ॥  
अप्रमत्तां प्रमत्तां वा दिवा रात्रमथापि वा ।  
रक्षन्तु सततं सर्वे देवाः शक्रपुरोगमाः

इति सम्प्रार्थ्य ब्राह्मणान्त्सम्पूज्य "चित्रियाणि प्रीयन्ताम्" इति पुण्याहं वाचयित्वा कुमारीं गृहमानयेत् ॥ इत्युपनिष्कमणम् ॥ ॥ अथानप्राशनम् ॥ सुवर्णादिपात्रे दधिमधुघृतजलैरोदनं समुदायुत्य हिरण्येन मातुरङ्कोपविष्टां कुमारीं षड्वारं तूष्णीं प्राशयित्वा मुखं प्रक्षाल्य हस्तं प्रक्षालयेत् ॥ इत्यन्नप्राशनम् ॥ ॥ अथ कर्णवेधनम् ॥ ब्राह्मणान् सम्पूज्य “प्रजापतिः प्रीयताम्" इति पुण्याहं वाचयित्वा लोहितसूच्या कण्टकेन वा कुमार्या दक्षिणवामकर्णौ क्रमेण तूष्णीं विध्वा लोहितसूत्रेण वा शणसूत्रेण वा कर्णौ प्रबध्य श्वोभूते विस्रंसयेत् ॥ इति कर्णवेधनम् ॥ ॥ अथ चौलम् ॥ उष्णासु शीता आनयतीत्यादि सर्वं तूष्णीं कुर्यादित्येके ॥ चौलकर्मसाङ्गतासिद्ध्यर्थं गां हिरण्यं वा दद्यात् इत्यन्ये ॥ तद्यथाचारं कृत्वाशिषो वाचयेत् ॥ ॥ इति कन्यासंस्कारः॥