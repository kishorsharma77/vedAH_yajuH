+++
title = "५४ पुनराधानम्"

+++
॥ पुनराधानम् ॥ ( बो. गृ. प. सू. १. १६) 

> अथ यदि द्वादशाहं विच्छिन्नः पुनराधेयः स्यात् या प्रकृतिस्तत् आहरणं प्रणवेनाहरति । ब्रह्मा प्रणवेन प्रसौति । व्याहृतिभिः सिकतोपोप्ते यथोपपादमग्न्याधेयिकान्सम्भारानाहृत्य व्याहृतिभिर्नियुप्योपसमाधायोपतिष्ठते - ‘जुष्टो दमूना' इति । अथैनं प्रदक्षिणमग्निं परिसमूह्य पर्युक्ष्य परिस्तीर्याज्यं विलाप्योत्पूय स्रुक्स्रुवं निष्टप्य सम्मृज्य स्रुचि चतुर्गृहीतं गृहीत्वा समिद्वत्यग्नौ परिश्रिते पूर्णाहुतिं जुहोत्यपरिश्रिते वा 'सप्त ते अग्ने' इति । पूर्णाहुतौ वरं ददातिधेनुमृषभमनड्वाहं कंसं हिरण्यं वासो वेति । अपरं चतुर्गृहीतं गृहीत्वा तिस्रस्तन्तुमतीर्विग्राहं जुहोति । अपरं चतुर्गृहीतं गृहत्विा चतस्रोऽभ्यावर्तिनीर्विग्राहं जुहोति । अपरं चतुर्गुहीतं गृहीत्वा मनस्वतीं जुहोति । अपरं चतुर्ग्रहीतं गृहीत्वा प्राजापत्यां जुहोति । अपरं चतुर्गृहीतं गृहीत्वाऽनुख्यां जुहोति । अपरं चतुर्गृहीतं गृहीत्वा प्रायश्चित्तं जुहोति - 'अयाश्चाग्ने' इति । अपरं चतुर्गृहीतं गृहीत्वा ज्योतिष्मतीं जुहोति - 'उद्वयं तमसस्परि' इति । अपरं चतुर्गृहीतं गृहीत्वाऽऽयुर्दां जुहोति - 'आयुर्दा अग्ने' इति । अपरं चतुर्गृहीतं गृहीत्वा द्वे मिन्दाहुती जुहोति । अपरं चतुर्गृहीतं गृहीत्वा व्याहृतीर्व्यस्ताः समस्ताश्च जुहोति । 

कारिकायाम् - 

> द्वादशहप्रभृत्यग्नेर्नाशो यस्य भवेत्तदा । 
प्राजापत्यं चरेत्कृच्छ्रं होमद्रव्यं त्यजेद्बुधः । 
कृच्छ्रस्थाने हिरण्यादि दत्वा वाधेय उत्तमैः ॥

## पुनराधानप्रयोगः

अथ पुनराधानप्रयोगः ॥ शुचौ समे देशे गोमयेनोपलिप्योद्धत्यावोक्ष्य व्याहृतिभिः सिकतान्युप्य स्थण्डिलं कृत्वा यथोपपादमग्न्याधेयिकान्साम्भारानाहृत्य[^१] व्याहृतीभिर्नियुप्य तत्र प्रणवेन लौकिकाग्निं प्रतिष्ठाप्य प्राणानायम्य देशकालौ सङ्कीर्त्य 

[^१]: ऊषाश्चाखूत्करो वल्मीकवपा सूदः पुष्करपण वराहविहतं शर्करा अश्वत्थौदुम्बरपर्णशमीविकङ्कताश्चेत्यग्न्याधेयिकास्सम्भाराः ॥

> नष्टमग्निं पुनस्सन्धास्ये, पुनस्सन्धानहोमः कर्म, अपूर्वं तन्त्रं, मृडो नामाग्निः, अग्न्यादयो देवताः, आज्यं हविः, 

इत्यादि 'सद्यो यक्ष्ये', इति सङ्कल्प्यान्वाधाय “जुष्टो दमूनाः" इत्यग्निमुपस्थाय प्रदक्षिणं परिसमूह्य पर्युक्ष्य परिस्तीर्य आज्यस्थालीं स्रुवं स्रुचं प्रोक्षणीं बर्हिश्चेत्यासाद्याऽज्यसंस्कारस्रुक्स्रुवसम्मार्जनान्तं कृत्वा स्रुचि चतुर्गृहीतं गृहीत्वाग्निं परिषिच्य समिधमाधाय परिश्रितेऽग्नौ पूर्णाहुतिं जुहोत्यपरिश्रिते वा 

> स॒प्त ते॑ अग्ने॰ घृ॒तेन॒ स्वाहा॑ 

इति । (अग्नये सप्तवत इदं॰) ॥ अथ धेनुमृषममनड्वाहं कांस्यं हिरण्यं वासो वेति यथासम्भवं वरं दत्वा 

> आवयोरौपासनविच्छित्तिदोषपरिहारार्थं विच्छित्तिदिनादारभ्यैतावत्कालपर्यन्तमतिक्रान्तहोमानामाहुतिपरिमितद्रव्यं ब्राह्मणाय दातुमहमुत्सृजे

इति सङ्कल्पपूर्वकमतिपन्नहोमद्रव्यं तन्निष्क्रयहिरण्यं वा दत्वा 

> औपासनविच्छित्तिदोषपरिहारोऽस्तु

इति वाचयेत् ॥ अथापरं चतुर्गृहीतं गृहीत्वा तिस्रस्तन्तुमतीर्विग्राहं जुहोति - 

> ॐ तन्तुं तन्वन्॰ जनँ स्वाहा ॥ ॐ उद्बुध्यस्व॰ तन्तुमेतँ स्वाहा ॥ ॐ त्रयस्त्रिँ शत्तन्तवो ये वितत्निरे य इमं यज्ञँ स्वधया ददन्ते तेषां छिन्नं प्रत्येतद्दधामि स्वाहा धर्मो देवाँ अप्येतु स्वाहा
[[TODO: परिष्कार्यम्]]

इति ॥ (अग्नये तन्तुमत इदं॰), इति त्रयाणां त्यागः ॥ अपरं चतुर्गृहीतं गृहीत्वा चतस्रोऽभ्यावर्तिनीर्विग्राहं जुहोति - 

> ॐ अग्नेऽभ्यावर्तिन्नभि न आवर्त स्वायुषा वर्चसा सन्या मेधया प्रजया धनेन स्वाहा ॥ ॐ अग्ने अङ्गिरः शतं ते सन्त्वावृतः सहस्रं त उपावृत्तः । तासां पोषस्य पोषेण पुनर्नो नष्टमाकृधि पुनों रयिमाधि स्वाहा ॥ ॐ पुनरुर्जा निवर्तस्व पुनरग्न इषायुषा । पुनर्नः पाहि विश्वतः स्वाहा ॥ ॐ सह रय्या निवर्तस्वाग्ने पिन्व॑स्व धारया । विश्वस्निया विश्वतस्परि स्वाहा
[[TODO: परिष्कार्यम्]]

इति ॥ (अग्नयेऽभ्यावर्तिन इदं॰), इति चतुर्णां त्यागः ॥ पुनश्चतुर्गृहीतं गृहीत्वा मनस्वतीं जुहोति - 

> ॐ मनो॒ ज्योतिः॑॰ घृ॒तेन॒ स्वाहा॑

इति ॥ (मनसे ज्योतिष इदं॰) ॥ अपरं चतुर्गृहीतं गृहीत्वा प्राजापत्यां जुहोति - 

> ॐ प्रजा॑पते॒ न॰ रयी॒णाँ स्वाहा॑

इति ॥ (प्रजापतय इदं॰) ॥ अपरं चतुर्गृहीतं गृहीत्वाऽनुख्यां जुहोति - 

> ॐ अन्वग्निरुषसामग्रमख्यदन्वहानि प्रथमो जातवेदाः । अनु सूर्यस्य पुरुत्रा च रश्मीननुद्यावापृथिवी आतनात स्वाहा
[[TODO: परिष्कार्यम्]]

इति ॥ (अनूख्याऽग्नय इदं॰) ॥ पुनश्चतुर्ग्रहीतेन प्रायश्चितं जुहोति - 

> ॐ अयाश्चाग्नेऽस्यनभिशस्तीश्च सत्यमित्वमया असि । अयसा मनसा धृतोऽयसा हव्यमूहिषेऽयानो धेहि भेषजँ स्वाहा
[[TODO: परिष्कार्यम्]]

इति ॥ (अग्नये अयस इदं॰) ॥ पुनश्चतुर्गृहीतेन ज्योतिष्मतीं जुहोति - 

> ॐ उद्व॒यं॰ रुत्त॒मँ स्वाहा॑

इति ॥ (सूर्याय ज्योतिष इदं॰) ॥ पुनश्चतुर्गृहीतेनाऽऽयुर्दां जुहोति - 

> ॐ आयु॒र्दा अ॑ग्ने॰ र॑क्षतादि॒मँ स्वाहा॑

इति ॥ (आयुर्दाग्नय इदं॰) ॥ अपरं चतुर्गृहीतं गृहीत्वा द्वे मिन्दाहुती विग्राहं जुहोति - 

> ॐ यन्म आत्मनः, पुनरग्निः

इति द्वाभ्याम् ॥ पुनः चतुर्गृहीतेन सावित्रीं[^१_१] जुहोति - “तत्सवितुर्वरेण्यम्" इति ॥ 

[^१_१]: अत्र चतुर्गृहीतेन सावित्रीहवनं प्र॰ तिलके चिन्तामणौ चाधिकं लिखितम् ॥

अपरं चतुर्गृहीतं गृहीत्वा व्याहृतीर्व्यस्ताः समस्ताश्च विग्राहं जुहोति - “ॐ भूः स्वाहा॑” इत्यादि चतसृभिः ॥ ततः स्रुवेण 

> ॐ अ॒ग्नये॑ स्विष्ट॒कृते॒ स्वाहा॑

इति हुत्वोत्तरपरिषेकादि होमशेषं समापयेत् ॥ तत्रैव तद्दिनसायंप्रभृति यथापूर्वमौपासनहोमं कुर्यात् ॥ ॥ इति पुनराधानप्रयोगः ॥ 

## सद्यः सन्धानम्

अथ सद्यः सन्धानम् ॥ अथात्र ( बो. गृ. प. सू. १. १६. ४३ ) 

> एकाहुत्या वा प्रतिसन्धानम् - पुनस्त्वदित्याः इति ॥ 

इत्येतद्गृह्यवचनेन विच्छिन्नाग्नेर्गृह्याग्निसाध्यकर्मणः सद्यःकरणप्रसङ्गे तात्कालिकाग्निसिद्धये विधानान्तरमप्युक्तं प्रयोगमालायाम् - 

> अमुककर्म कर्तुं नष्टमग्निं सद्यः सन्धास्ये

इति संकल्प्य स्थण्डिलोल्लेखनादिलौकिकाऽग्निं प्रतिष्ठाप्याज्यसंस्कारादि 'सप्त ते अग्ने' इति पूर्णाहुतिवरदानान्तं कृत्वा "पुनस्त्वादित्याः" इति समिधं हुत्वा पुनस्तथैव चतुर्गृहीतमाज्यं जुहुयात् ॥ ततो होमशेषं समाप्य तत्रैव ह्यस्तनसायमौपासनमद्यतनप्रातरौपासनञ्च तन्त्रेण हुत्वोद्दिष्टं कर्म कुर्यात् । अपवृत्ते कर्मण्यग्निर्लौकिकः सम्पद्यते ॥ अतो नास्य समारोपणादिकं विद्यत इति ॥