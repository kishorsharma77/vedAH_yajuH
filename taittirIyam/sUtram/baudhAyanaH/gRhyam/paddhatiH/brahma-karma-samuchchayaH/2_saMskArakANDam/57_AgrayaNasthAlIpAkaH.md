+++
title = "५७ आग्रयणस्थालीपाकः"

+++
॥ आग्रयणस्थालीपाकः ॥ (बो. गृ. प. सू. २. १) 

> अथ व्रीहिभ्यो यवेभ्यश्च नवानामनिरुप्तं स्थालीपाकं श्रपयित्वाऽग्निमुपसमाधाय सम्परिस्तीर्याघारावाघार्याज्यभागाविष्ट्वाऽऽग्रयणदेवताभ्य इन्द्राग्निभ्यां विश्वेभ्यो देवेभ्यो द्यावापृथिवीभ्यां सोमाय स्विष्टकृच्चतुर्थीभ्यो जुहुयात् । कामं पुरस्तात्स्विष्टकृतोऽज्यानीरुपजुहोति । प्रसिद्धौ प्राशनमन्त्रौ । वैश्वदेवं कृत्वा ब्राह्मणेभ्यो दत्वा प्राशनम् । तेन सर्वासामोषधीनामाग्रयणं व्याख्यातमन्यत्र श्यामाकवेणुयवेभ्यश्च ॥ सौम्यः श्यामाकश्चरुराग्नीन्द्रो वेणुयवानां वैश्वदेवो वा । समानौ प्राशनमन्त्रौ । अथ फलानां मूलानां भक्षणानां ब्राह्मणेभ्यो दत्वा प्राशनमेव । पुष्पाणामन्येषां च नवानां ब्राह्मणेभ्यो दत्वोपयोगः ॥

कथमुखल्वनाहिताग्नेराग्रयणं भवतीति । अनिरुप्तँ स्थालीपाकँ श्रपयित्वाऽग्निमुपसमाधाय सम्परिस्तीर्याऽऽघारावाघार्याऽऽज्यभागाविष्ट्वाऽग्रयणदेवताभ्यः स्विष्टकृच्चतुर्थीभ्यो जुहुयात् । कामं पुरस्तात्स्विष्टकृतोऽज्यानीरुपजुहुयात् । तस्यैतेनैव मन्त्रेण प्राश्नीयात् 

> भद्रान्नः श्रेयः समनैष्ट देवाः

इति ॥ अपि वा श्रुतवतो ब्राह्मणस्य हुतोच्छेषणाल्लिप्सेत । समानः प्राशनमन्त्रः ॥ आव्रीह्याग्रयणस्य कालाच्छ्यामाकाग्रयणस्य कालो नाऽतीयात् । आयवाग्रयणस्य कालाद्व्रीह्याग्रयणस्य । आश्यामाकाग्रयणाद्यवाग्रयणस्य ॥ अपि वा देवनक्षत्रे रेवत्यां वाऽऽग्रयणं कुर्वीत इति ॥

## शरदि व्रीह्याग्रयणं तस्य प्रयोगः

शरदि व्रीह्याग्रयणम् ॥ तस्य प्रयोगः ॥ आश्विने कार्तिके वा मासि पौर्णमास्यां वा शुभदिने देवनक्षत्रे रेवत्यां वा कर्ता सपत्नीकः प्रातरौपासनं हुत्वाऽग्नेः पश्चादुपविश्य स्नानादिचतुष्टयं कृत्वा गणपतिं सम्पूज्य 

> इन्द्राग्नीविश्वेदेवाद्यावापृथिव्यः प्रीयन्ताम्

इति पुण्याहं वाचयित्वा आचम्य प्राणानायम्य देशकालौ सङ्कीर्त्य 

> मम समस्तजरारोगनिवृत्तिद्वारा श्रीपरमेश्वरप्रीत्यर्थं व्रीह्याग्रयणस्थालीपाकहोमं करिष्ये, होमः कर्म, पचनो नामाग्निः, इन्द्राग्नीविश्वेदेवाद्यावापृथिवीदेवताः, (व्रीहिमयः) चरुर्हविः, अग्निः स्विष्टकृत्

इत्यादि सङ्कल्प्याऽन्वाधायाऽऽप्रणीताभ्यः कृत्वा तण्डुलान्निर्वपति -

> देवस्य त्वा॰ हस्ताभ्यामिन्द्राग्निभ्यां जुष्टं निर्वपामि, देवस्य त्वा॰ विश्वेभ्यो देवेभ्यः॰, देवस्य त्वा॰ द्यावापृथिवीभ्यां॰ निर्वपामि

इति निरुप्य 

> देवस्य त्वा॰ इन्द्राग्निभ्यां वो जुष्टं प्रोक्षामि विश्वेभ्यो देवेभ्यो द्यावापृथिवीभ्यां

इति सकृन्मन्त्रेण द्विस्तूष्णीं प्रोक्ष्य तण्डुलान् त्रिः प्रक्षाळ्य चरुस्थाल्यां तिरःपवित्रमप आनीयाऽग्नावधिश्रित्य तिरःपवित्रं तण्डुलानोप्य श्रपयति ॥ अथाऽऽज्यनिर्वापाद्यग्निमुखान्तेऽथैतं चरुं त्रेधा विभज्य 

> इन्द्राग्निभ्यां त्वा, विश्वेभ्यो देवेभ्यस्त्वा, द्यावापृथिवीभ्यां त्वा

इत्युदगपवर्गमभिमृश्यावदानधर्मेण पक्वत्रयं जुहोति - 

> ॐ इन्द्राग्नी रोचना दिवः परिवाजेषु भूषथः । तद्वाञ्चेति प्रवीर्यो३ँ श्नथद्वृत्रमुत सनोऽति वाजमिन्द्रायो अग्नी सहुरी सपर्यात् । इरज्यन्ता वसव्यस्य भूरेस्सहस्तमा सहसा वाजयन्ता स्वाहा ॥ (इन्द्राग्निभ्यामिदं॰) ॥ ॐ विश्वेदेवा ऋतावृध ऋतुभिर्हवनश्रुतः । जुषन्तां युज्यं पयों३ विश्वे देवाः शृणुतेमँ हवम्मे ये अन्तरिक्षे य उप द्यवि ष्ठ । ये अग्निजिह्वा उत वा यजत्रा आसद्याऽ स्मिन्बर्हिषि मादयध्व स्वाहा ॥ (विश्वेभ्यो देवेभ्य इदं॰) ॥ ॐ द्यावा नः पृथिवी इमँ सिधमद्य दिवि स्पृशम् । यज्ञं देवेषु यच्छतों३ प्रपूर्वजे पितरा नव्यसीभिर्गीर्भिः कृणुध्वँ सदने ऋतस्य । आ नो द्यावापृथिवी दैव्येन जनेन यातं महि वां वरूथँ स्वाहा ॥ (द्यावापृथिवीभ्यामिदं॰) ॥ 
[[TODO: परिष्कार्यम्]]

इति पक्वत्रयं हुत्वा स्विष्टकृतमवदायाऽन्तःपरिधौ निधायाऽज्याहुतीरुपजुहोति - 

> ॐ शतायुधाय॰ विश्वा स्वाहा ॥ (इन्द्रायेदं॰) ॥ ॐ ये चत्वारः॰ सर्वे स्वाहा ॥ (देवेभ्य इदं॰) ॥ ॐ ग्रीष्मो हेमन्तः॰ स्याम स्वाहा ॥ (ग्रीष्महेमन्तवसन्तशरद्वर्षाभ्य इदं॰) ॥ ॐ इदुवत्सराय॰ स्याम स्वाहा ॥ (इदुवत्सरपरिवत्सरसंवत्सरेभ्य इदं॰) ॥ ॐ भद्रान्नः॰ स्योनः स्वाहा ॥ (देवेभ्य इदं॰) ॥ 

स्विष्टकृदादि प्रागुत्तरपरिषेकात्कृत्वा हविश्शेषं प्राश्नाति - 

> ॐ भ॒द्रान्नः॒ श्रेयः॒॰ स्यो॒नः

इति ॥ अथोत्तरपरिषेकादि कर्मशेषं समाप्याऽचार्याय गां दत्वा दशावरान्ब्राह्मणान्भोजयेत् ॥ इति व्रीह्याग्रयणस्थालीपाकः ॥

## वसन्ते यवाग्रयणस्थालीपाकः

अथ वसन्ते यवाग्रयणस्थालीपाकं कुर्यात् ॥ तत्र विशेषः - 

> पचनो नामाऽग्निः, इन्द्राग्नीविश्वेदेवाद्यावापृथिवीदेवताः

यवमयश्चरुर्हविः, इत्यादि समानं यथा व्रीह्याग्रयणस्य ॥ तत्र प्राशनमन्त्रः - 

> एतमुत्यं मधुना संयुतं यवम् । सरस्वत्या अधिमनावचर्कुषुः ॥ इन्द्र आसीत्सीरपतिः शतक्रतुः । कीनाशा असन्मरुतः सुदानवः
[[TODO: परिष्कार्यम्]]

इति ॥ आचार्याय गां दत्वा दशावरान्ब्राह्मणान् भोजयेत् ॥ इति यवाग्रयणस्थालीपाकः ॥

## वर्षर्तौ श्यामाकाग्रयणस्थालीपाकः

एवमेव वर्षर्तौ श्यामाकाग्रयणस्थालीपाकः ॥ तत्र विशेषः- 'सोमः प्रीयताम्' इति पुण्याहं वाचयित्वा ॥ 

> पचनो नामाऽग्निः, सोमो देवता, (श्यामाकः पयसि ) चरूर्हविः, अग्निः स्विष्टकृत्, 

इत्यादि समानमाग्निमुखात् ॥ 'सोमाय त्वा' इति चरुमभिमृश्य पक्वाज्जुहोति - 

> ॐ आप्यायस्व॰ सङ्गथों ३ सन्ते॰ धिष्व स्वाहा ॥ 

(सोमायेदं॰) ॥ स्विष्टकृतमवदायान्तःपरिधौ निधाय पञ्चाज्यानीरुपहुत्य स्विष्टकृत्प्रभृति सिद्धमत ऊर्ध्वम् ॥ प्राशनमन्त्रस्तु - 

> अग्निः प्रथमः प्राश्नातु । स हि वेद यथा हविः ॥ शिवा अस्मभ्यमोषधीः। कृणोतु विश्वचेर्षणिः
[[TODO: परिष्कार्यम्]]

इति ॥ आचार्याय वासो दत्वा दशावरान् ब्राह्मणान् भोजयेत् ॥ इत्याग्रयणस्थालीपाकप्रयोगः ॥

अशक्तौ नूतनश्यामाकान् गवे दत्त्वा तस्याः क्षीरेण सायंप्रातरौपासनहोमौ होतव्यौ । तेनैव तत्सिद्धिः । व्रीह्याग्रयणस्थालीपाककरणाऽशक्तौ नवैर्व्रीहिभिरेव पार्वणस्थालीपाकौ कार्यो । अथवा नवान्व्रीहीन् गवे दत्वा तस्याः क्षीरेण सायंप्रातरौपासनहोमौ होतव्यौ ॥ अनुकल्पान्तरमप्याह मण्डनः - 

> गृह्ये बोधायनेनोक्तं नवेष्टिश्चेन्न सम्भवेत् । 
ब्राह्मणे भोजनं दद्यात्कुर्याद्वा वैश्वदेविकम्

इति ॥ इदञ्च सूत्रोक्ताऽनुकल्पाऽसम्भवे ज्ञेयम् । आग्रयणं मलमासाऽस्तादिषु न भवति । शुद्धकालस्य सम्भवात् । पुरातनधान्याऽभावे त्वत्राऽपि भवति । यदि दैवान्मानुषाद्वा प्रतिबन्धाच्छरत्काल आग्रयणं न जायेत तदा हेमन्ते शिशिरे वाऽतीतमाग्रयणं कुर्यात् ॥