+++
title = "१४ ग्रहशान्तिविधिःः"

+++
( बो. गृ. शे. सू. १. १६ ) 

> अश्रद्दधानमशुचिमजपं त्यक्तमङ्गळम् ।  
ग्रहा नयन्ति सुव्यक्तं पुरुषं यमसादनम् ॥  
ग्रहाणामुग्रचेष्टानां नक्षत्रपथचारिणाम् ।  
उपचारान्प्रवक्ष्यामि शान्त्यर्थं तु यथाविधि ॥  

मासिमास्यृतावृतावयने चन्द्रग्रहे सूर्यग्रहे शुभाशुभे जन्मनक्षत्रे वा तद्ग्रहाणामातिथ्यं संवत्सरादपि प्रयुञ्जानः सर्वान्कामानवाप्नोति । उक्तमेकाग्निविधानम् । 

> एको वा विषमस्थः स्यात्सर्व एवार्चनीया भवन्ति

इति । 

> भास्कराङ्गारकौ रक्तौ श्वेतौ शुक्रनिशाकरौ ।  
सोमपुत्रो गुरुश्चैव तावुभौ पीतकौ स्मृतौ ॥  
कृष्णं शनैश्चरं विद्याद्राहुं केतुं तथैव च ।  
ग्रहवर्णानि पुष्पाणि प्राज्ञस्तत्रोपकल्पयेत् ॥  
बलींश्चैवोपचारांश्च गंधमाल्ये तथैव च ।  
यथाक्रमेणो पहरेत्सर्वेषामानुपूर्वशः ॥  

> अर्कसमिधमादित्याय खादिरमङ्गारकायौदुम्बरं शुक्राय पालाशं सोमायापामार्गं बुधायाश्वत्थं बृहस्पतये शमीमयं शनैश्चराय राहवे दूर्वाः केतवे कुशा 

इति । सर्वेषामलाभे पालाशीर्वा ॥ अथोपोत्थायाग्रेणाग्निं तण्डुलैः स्थंण्डिलं कृत्वा ग्रहदेवता आवाहयति ॥ 

> मध्ये तु भास्करं विद्याल्लोहितं दक्षिणेन तु ।  
पूर्वे तु भार्गवं विद्यात्पूर्वदक्षिणतः शशी ॥  
पूर्वोत्तरे बुधं विद्यादुत्तरे तु गुरुं तथा ।  
पश्चिमे तु शनिं विद्याद्राहुं दक्षिणपश्चिमे ॥  
पश्चिमोत्तरतः केतुर्ग्रहस्थानं विधीयते ।  
दक्षिणोत्तरभागे तु साधिप्रत्यधिदेवताः ॥  

> वृत्तमादित्याय त्रिकोणमङ्गारकाय पञ्चकोणं शुक्राय चतुरश्रं सोमाय बाणं बुधाय दीर्घचतुरश्रं बृहस्पतये धनुः शनैश्चराय राहवे शूर्पं केतवे ध्वजमिति । 

> अर्कः शुक्रो बुधः पूर्वो गुरुरुत्तरतो मुखः ।  
पश्चिमे तु शनिश्चन्द्रः शेषा दक्षिणतोमुखाः ॥  
यवा आढक्यस्तण्डुलाः श्यामाका मुद्गमेव च ।  
चणकास्तिलमाषाश्च कुळित्थाश्च क्रमात्क्षिपेत् ॥  
अग्नीश्वरौ भास्करस्य भूक्षेत्रेशौ कुजस्य हि ।  
इन्द्राणीन्द्रौ सितस्याथ ह्यापो गौरी निशापतेः ॥  
विष्णुर्विष्णुर्बुधस्येन्द्रो मरुत्वान्ब्र ब्रह्म वै गुरोः ।  
शनेः प्रजापतियमौ राहोः सर्पश्च निर्ऋतिः ॥  
केतोर्ब्रह्मा च चित्रश्च स्वस्वमन्त्रैः स्वनामाभिः ।  
लोकपालान् दुर्गविघ्नक्षेत्रवास्तुत्रियम्बकान् ॥  
अभयङ्करमृत्यू च ह्यग्निं वैश्वानरं क्रमात् ।  
आवाहयेद्व्याहृतिभिर्यजेद्व्यष्टोपचारकैः ॥ 

नवानां ग्रहाणां पक्वं हुत्वा घृतान्वक्तानां समिधामष्टसहस्रमष्टशतमष्टाविंशतिं वा जुहुयात्प्रत्यृचं हविषो जुहुयात्प्रत्यृचमाज्यस्य जुहुयात्प्र्त्यृचम् । 

> गुळोदनमादित्याय हविष्यमन्नमङ्गारकाय घृतोदनं शुक्राय धृतपायसं सोमाय क्षीरोदनं बुधाय दध्योदनं बृहस्पतये तिलपिष्टमिश्रमाषोदनं शनैश्चराय राहोर्माषोदनं केतोश्चित्रोदनमिति ॥

सर्वेषामलाभे हविष्यं वा ॥ इति ॥ यदाष्टसहस्रं तदाधिप्रत्यधिदेवतानामष्टाविंशतिं यदाष्टशतं तदाष्टावष्टौ यदाष्टविंशति तदा तिस्रस्तिस्र आहुतीर्जुहुयादेवमेव लोकपालादीनाम् ॥ 

> कपिलां धेनुमादित्याय रक्तमनड्वाहमङ्गारकाय रजतं शुक्राय शङ्खं सोमाय काञ्चनं बुधाय वासो बृहस्पतये कृष्णां गां शनैश्चराय राहवे छागं केतवे कुञ्जरमिति । 

सर्वेषामलाभे हिरण्यं वा ॥ आचार्याय धेनुं ददाति । 

> यथा समुत्थितं घोरयन्त्रेण प्रतिहन्यते ।  
एवं समुत्थितं घोरं शीघ्रं शान्तिं नयेत्सदा ॥  
यथाशस्त्रप्रहरणात्कवचं स्यान्निवारणम् ।  
एवं दैवोपघातानां शान्तिर्भवति वारणम् ॥  
अहिंसकस्य दान्तस्य धर्मार्जितधनस्य च ।  
नित्यं च नियमस्थस्य सदा सानुग्रहा ग्रहाः ॥  
ग्रहा गावो नरेन्द्राश्च ब्राह्मणाश्च विशेषतः ।  
पूजिताः पूजयन्त्येते निर्दहन्त्यवमानिताः ॥  
ईश्वरं भास्करं विद्यात्स्कन्दमङ्गारकं तथा ।  
शुक्रं शचीपतिं विद्यादुमां चैव निशाकरम् ॥  
बुधं नारायणं विद्याद्ब्रह्माणं च बृहस्पतिम् ।  
यमं शनैश्चरं विद्याद्राहुं कालं तथैव च ॥  
केतुमग्निमयं विद्याद्देवं देवा यथा ग्रहाः ।  
देवता ग्रहरुपेण दर्शयन्ति शुभाशुभम् ॥ 

दर्शयन्ति शुभाशुभमित्याह भगवान बोधायनः ॥ 

अथ मन्त्रानुक्रमः - 

> आसत्येन, अग्निं दूतं, येषामीशे, इत्यादित्याय 

(साधिप्रत्यधिदेवताय इति वेदितव्यम्) ।

> अग्निर्मूर्धा, स्योना पृथिवि, क्षेत्रस्य पते, 

इत्यङ्गारकाय । 

> प्र वः शुक्राय, इन्द्राणी, इन्द्रं वो विश्वतः, 

इति शुक्राय । 

> आ प्यायस्व, अप्सु मे सोमोअब्रवीत्, गौरीमिमाय, 

इति सोमाय । 

> उद्बुध्यस्वाग्ने, विष्णोर्नुकं, विष्णोरराटमासि, 

इति बुधाय । 

> बृहस्पते, इन्द्र मरुत्वः, ब्रह्म जज्ञानम्, 

इति बृहस्पतये । 

> शं नो देवीः, प्रजापते, इमं यम प्रस्तरम्, 

इति शनैश्चराय । 

> कया नः, आयङ्गौः, यत्ते देवी, 

इति राहवे । 

> केतुं कृण्वन्, ब्रह्मा देवानाम्, सचित्र चित्रम्, 

इति केतवे ॥ 

> त्रातारमिन्द्रम्, अग्निर्दा द्रविणम्, यमो दाधार पृथिवीम्, असुन्वन्तम्, सधमादो द्युम्निनीः, आ नो नियुद्भिः, सोमो धेनुम्, सहस्राणि सहस्रधा, 

इति लोकपालानाम् ॥ 

> जातवेदसे, गणानान्त्वा, क्षेत्रस्य पतिना वयम्, वास्तोष्पते, त्र्यवंक यजामहे, यत इन्द्र भयामहे, स्वस्तिदा विशस्पतिः, ये ते सहस्रम्, मूर्धानं दिवो अरतिम्, 

इति दुर्गादीनाम् । एवमेव हुत्वाऽऽज्यमिश्रतिलव्रीहिभिर्व्याहृतिभिर्हुत्वा सर्वस्मात्सकृत्सकृदवदाय द्विरभिधार्य स्विष्टकृतं 'अर्यमणम्' इति पुरोनुवाक्यामनूच्य ‘सोमँ राजानम्' इति याज्यया जुहोति । मेक्षणमभ्यादाय जयप्रभृतिसिद्धम् । 'मूर्धानं दिवो अरतिम्' इति पूर्णां हुत्वाऽग्रेणाग्निं ग्रहानभ्यर्चयति – 'आपो हि ष्ठा' इति तिसृभिः 'हिरण्यवर्णाः' इति चतसृभिः 'पवमानः सुवर्जनः' इत्येतेनानुवाकेन मार्जयित्वा स्वस्वनामभिस्तर्पयित्वा स्वेन स्वेन मन्त्रेण गन्धपुष्पधूपदीपैरभ्यर्च्य बलिमुपहृत्य लाजापूपपृथुकाद्युपहारांश्च दत्वा नमस्कृत्य प्रवाह्य जघनेनाग्निमुपविश्याद्भिर्मार्जयति - 'आपो हि ष्ठा' इति तिसृभिः ‘देवस्य त्वा' इति तिसृभिः शंयुवाकेन च ॥

गृह्यसंग्रहे - 

> एकाग्नावेक ऋत्विग्वा बहवो वात्र सम्मताः ।  
ग्रहशान्तिं प्रकुर्वीत यो नर्ध्नोत्यशुभोदयात् ॥  
विषमस्थो ग्रहो हन्याच्छुभमात्मकृतं सदा ।  
तस्मात्संपूज्य तं कुर्याद्भूतिकर्मणि चादितः

इति । प्र॰ पारिजाते - 

> कार्यारम्भेषु सर्वेषु प्रतिष्ठास्वध्वरेषु च ।  
नववेश्मप्रवेशे च गर्भाधानादिकर्मसु ।  
आरोग्यस्नानसमये संक्रान्तौ रोगसम्भवे ।  
आभिचारे च यः कुर्याद्ग्रहपूजां विधानतः ।  
सोऽभीष्टफलमानोति निर्विघ्नेन न संशयः

इति ॥ याज्ञवल्क्योऽपि -

> श्रीकामः शान्तिकामो वा ग्रहपूजां समाचरेत् ।  
वृष्ट्यायुःपुष्टिकामो वा तथैवाभिचरन्नपि

इति च ॥ एतैर्वचनैः प्रतिकूलग्रहाणामानुकूल्यतासिध्यर्थं शुभाभीष्टप्राप्त्यर्थं च मासिमासीत्याद्युक्तकालेषु गर्भाधानादिशुभकर्मारंभेषु रोगाद्यनिष्टसंपातेषु आयुःश्रीपुष्टिवृष्ट्यादिकामनासु चैकाग्नावेकेनर्त्विजा बहुभिर्वा ऋत्विग्भिः ग्रहशान्तिः कर्तव्येति विधीयते ॥

## नवग्रहशान्तिप्रयोगः

अथ नवग्रहशान्तिप्रयोगः ॥ यजमानः प्रातः स्नानादि नित्यकर्म कृत्वा वैश्वदेवं हुत्वा सपत्नीको दर्भेष्वासीनो दर्भान्धारयमाण आचम्य प्राणानायम्य देशकालौ सङ्कीर्त्य 

> अस्माकं सकुटुम्बानां सपरिवाराणां द्विपच्चतुष्पदसहितानां समस्तग्रहचारपीडानिवृत्ति-क्षेमायुस्सकलैश्वर्याभिवृद्धि-सर्वग्रहानुकूल्यसिद्धिद्वारा श्रीपरमेश्वरप्रीत्यर्थं ग्रहशान्तिं करिष्ये । तदादौ शान्त्यर्थं पुष्ट्यर्थं तुष्ट्यर्थं वृध्यर्थमभ्युदयार्थञ्चैभिर्ब्राह्मणैस्सह नान्दीसमाराधनं स्वस्तिपुण्याहवाचनं निर्विघ्नतासिध्यर्थं गणपतिपूजनञ्च करिष्ये

इति सङ्कल्प्य कामनाविशेषे तु "अमुककामनासिद्धिद्वारा" इत्यादि यथाकामं सङ्कल्प्य । गणपतिपूजनं नान्दीसमाराधनं पुण्याहवाचनञ्च यथाक्रमं कुर्यात् । पुण्याहवाचने - “आदित्यादिनवग्रहाः प्रीयन्ताम्" इति विशेषः ॥ ततः 

> अस्मिन् ग्रहशान्तिकर्मण्याचार्यादि ऋत्विजो वरयिष्ये

इति सङ्कल्प्य ब्राह्मणान्नमस्कृत्य 

> आचार्यस्तु यथा स्वर्गे शक्रादीनां बृहस्पतिः ।  
तथा त्वं मम यागेऽस्मिन्नाचार्यो भव सुव्रत" 

इति प्रार्थ्य 

> अमुकगोत्रोत्पन्नममुकशर्माणं ब्राह्मणमस्मिन् ग्रहशान्तिकर्मण्याचार्यं त्वां वृणे

इत्याचार्यं वृणुयात् । 'वृतोस्मि' इति प्रतिवचनम् ॥ एवमेव 

> यथा चतुर्मुखो ब्रह्मा स्वर्गे लोके पितामहः ।  
तथा त्वं मम यागेऽस्मिन् ब्रह्मा भव द्विजोत्तम

इति प्रार्थ्य 

> अमुकगोत्रोत्पन्नममुकशर्माणं ब्राह्मणमस्मिन् ग्रहशान्तिहवनकर्मणि ब्रह्माणं त्वां वृणे 

इति ब्रह्मवरणम् । एवमुपहोमादिकर्मण्यन्यानपि यथानुकूलं वृत्वा तान् गन्धादिभिरभ्यर्च्य 

> अस्य यागस्य निष्पत्तौ भवन्तोऽभ्यर्थिता मया ।  
सुप्रसन्नैः प्रकर्तव्यं कर्मेदं विधिपूर्वकम्

इति प्रार्थयेत् ॥ अथाचार्यः पवित्रपाणिराचम्य प्राणानायम्य देशकालौ सङ्कीर्त्य

> यजमानेन वृतोऽहं ग्रहशान्तिहोमं कर्तुं स्थण्डिलील्लेखनादि करिष्ये

इति सङ्कल्प्य स्थण्डिलोल्लेखनाद्यग्निप्रतिष्ठापनान्तं कृत्वान्वादध्यात् -

> आदित्यादिनवग्रहानुकूलतासिध्यर्थं श्रीपरमेश्वरप्रीत्यर्थं ग्रहशान्तिहोमं करिष्ये । ग्रहशान्तिहोमः कर्म । आघारवत्तन्त्रम् । पञ्चदश दारुरिध्मः । अग्नीषोमावाज्यभागौ । कपिलो नामाग्निः, आदित्यो देवता । धूमकेतुर्नामाग्निः, अङ्गारको देवता । हाटको नामाग्निः, शुक्रो देवता । पिङ्गलो नामाग्निः, चन्द्रो देवता । जाठरो नामाग्निः, बुधो देवता । शिखी नामाग्निः, बृहस्पतिर्देवता । महातेजा नामाग्निः, शनैश्चरो देवता । हुताशनो नामाग्निः, राहुर्देवता । रौद्रो नामाग्निः, केतुर्देवता । चरर्हविः ॥ उपहोमश्चादित्यादीनां नवानां ग्रहाणां क्रमेणार्कखदिरौदुम्बरपालाशापामार्गाश्वत्थशमीदूर्वाकुशाख्यसमिच्यर्वाज्यद्रव्यैः प्रत्येकं "अष्टसहस्रमष्टशतमष्टाविंशतिर्वा" इति सूत्रोक्तान्यतमसङ्ख्या । अधिप्रत्यधिदेवतानां तैरेव द्रव्यैः, इन्द्रादिलोकपालानांदुर्गादीनां च समिच्चर्वाज्यद्रव्यैः प्रत्येकं प्रत्येकं प्रधानानुगुणममुकसंख्यया । आज्यमिश्रतिळव्रीहिभिः समस्तव्याहृतिभिरमुकसंख्यया । स्विष्टकृतः अर्यमादयो देवताः । आज्यस्य मान्त्रवर्णिक्यो देवताः । अङ्गदेवताः प्रधानदेवताश्च सर्वा अत्र सन्निहिताः सन्तु । एवं साङ्गेनकर्मणा सद्यो यक्ष्ये 

इति सङ्कल्प्य समिदाधानाद्याप्रणीताभ्यः कृत्वा हवींषि निर्वपति – 

> दे॒वस्य॑ त्वा॰ हस्ता॑भ्याँ सवि॒त्रे वो॒ जुष्टं॒ निर्व॑पामि

इति त्रिर्यजुषा सकृत्तूष्णीम् ॥ 

> एवमेव अङ्गारकाय जुष्टं निर्वपामि । शुक्राय॰ । सोमाय॰ । बुधाय॰ । बृहस्पतये॰ । शनैश्चराय॰ । राहवे॰ । केतवे जुष्टं निर्वपामि । इति त्रिर्मंत्रेण सकृतूष्णीं निरुप्य ॥ 

> दे॒वस्य॑ त्वा॰ हस्ताभ्याँ सवि॒त्रे वो॒ जुष्टं॒ प्रोक्षा॑मि अङ्गारकाय शुक्राय सोमाय बुधाय बृहस्पतये शनैश्चराय राहवे केतवे 

इति सकृन्मन्त्रेण द्विस्तूष्णीं प्रोक्ष्याज्यसंस्कारादि हविरुद्वासनप्रतिष्ठिताभिघारणान्तं कुर्यात् ॥ अथाग्रेणाग्निमीशान्यभागेऽष्टदलं[^१] पद्ममालिख्य तत्राक्षतपुञ्जैः तन्तुवेष्टितं शुद्धजलपूरितं पञ्चरत्नसहितं सपल्लवं सफलं सकूर्चं वस्त्रवेष्टितमव्रणं कलशं प्रतिष्ठाप्य पूर्वभागे तण्डुलैः स्थण्डिलं कृत्वा तत्राष्टदळं सकर्णिकं नळिनमुलिख्य मध्ये कर्णिकायामादित्याय रक्तवर्णकैर्वृत्ताकारं मंडलं विलिख्य तत्र यवधान्यपूरितं पात्रं निधाय तदुपरि फलं प्रतिमां[^१_१] कूर्चं वा विन्यस्य वस्त्रयुगेनावेष्टयेत् ॥ 

[^१]:

    विधिवत्कलशस्थानं तदैशान्यां प्रकल्पयेत् ।  
    प्राच्यां ग्रहार्चनस्थानं कृत्वा यागमथारभेत्
    
    इति गृ॰ संग्रहे ॥

[^१_१]: 

    "अलाभे प्रतिमानां तु प्रशस्ता दर्भकूर्चकाः” इति गृ॰ संग्रहे ॥ 
    
    प्रतिमानां "अश्मन्नूर्जं" इत्यनुवाकेनाग्न्युत्तारणं कृत्वा पञ्चगव्यैः शुद्धोदकेन च प्रक्षाळ्य तत्तत्स्थाने निधाय प्राणप्रतिष्ठां कुर्यात् । इति सं॰ मालायाम् ॥

> एवमेव दक्षिणदळे अङ्गारकाय रक्तवर्णैस्त्रिकोणाकारमण्डलं विलिख्य फलप्रतिमादियुतमाढकीधान्यपूरितं पात्रम् । पूर्वदळे शुक्राय शुक्लवर्णैः पञ्चकोणाकृतिमण्डलमालिख्य फलप्रतिमादिसहितं तण्डुलपूर्णपात्रम् । आग्नेयदळे सोमाय शुक्लवर्णैश्चतुरश्रमण्डलं विरच्य फलादिसंयुतं श्यामाकपूर्णपात्रम् । ईशान्यदळे बुधाय पीतवर्णरचिते बाणाकारमण्डले फलादियुतं मुद्गपूरितपात्रम् । उत्तरदळे बृहस्पतये पीतवर्णैः कृते दीर्घचतुरश्रमण्डले फलप्रतिमादियुतं चणकपात्रम् । पश्चिमदळे शनैश्चराय कृष्णवर्णकैर्धनुराकारं मण्डलं विलिख्य फलादिसहितं तिलपूर्णपात्रम् । नैर्ऋतदळे राहवे कृष्णवर्णैरेव विरचिते शूर्पाकारमण्डले फलादियुतं माषपूरितपात्रम् । वायव्यदळे केतवे धूम्रवर्णैर्ध्वजाकारं मण्डल लिखित्वा फलप्रतिमादियुतं कुळित्थधान्यपूरितं पात्रं चेति यथाक्रमं निधाय दर्भेषु प्राङ्मुख उपविश्याचम्य प्राणानायम्य देशकालौ सङ्कीर्त्यामुकफलसिद्धिद्वारा आदित्यादिनवग्रहप्रीत्यर्थं नवग्रहपूजां करिष्ये, 

इति सङ्कल्प्यासनभूशुध्यादि विधाय “मही द्यौः" इत्यादि कलशे वरुणपूजान्तं कृत्वा 

> सर्वे समुद्राः सरितस्तीर्थानि जलदा नदाः ।  
आयान्तु यजमानस्य दुरितक्षयकारकाः

इति भावयित्वा[^१_२], ग्रहमण्डले ग्रहानावायति - मध्ये कर्णिकायामादित्यं 

[^१_२]: तत्रैव “क्ष्मादिभूतानि विघ्नं च दुर्गामावाहयेत् क्रमात्" इति ग्रन्थान्तरे ॥

> पद्मासनं पद्महस्तं पद्मगर्भसमद्युतिम् ।  
सप्ताश्वं सारुणरथं द्विभुजं काश्यपिं रविम् ॥  
त्रैलोक्यदीपकं देवं गुणरूपं त्रयीमयम् ।  
स्थापयामि महाभक्त्या भास्करं ग्रहनायकम् ॥ 

> मध्ये वर्तुलाकारमण्डले प्रत्यङ्मुखं कलिङ्गदेशजं काश्यपगोत्रजं विश्वामित्रार्षं विशाखानक्षत्रजं त्रिष्टुप्छन्दसं कपिलाग्निकं पद्मासनं पद्मवर्णं द्विभुजं रक्तवस्त्रं रक्तगन्धं माणिक्यरत्नाभरणभूषितं किरीटिनं रक्तच्छत्रध्वजपताकिनं छन्दोमयहरितसप्ताश्वं सप्तरज्जुकमेकचक्रं रक्तं रथमारुह्य दिव्यं मेहं प्रदक्षिणीकुर्वाणं ग्रहमण्डले प्रविष्टमाधिदेवताग्निं प्रत्यधिदेवतारुद्रं च , 

इत्येवं ध्यात्वा । 

> ॐ आसत्येन रजसा वर्तमानो निवेशयन्नमृतं मर्त्यं च । हिरण्ययेन सविता रथेना देवो याति भुवना वि पश्यन् ॥ ॐ भूर्भुवस्सुवः[^१_३] आदित्याय नमः आदित्यमावाहयामि । तत्रैव दक्षिणे 
[[TODO: परिष्कार्यम्]]

[^१_३]: 

    "प्रणवं स्वादितः कृत्वा भूर्भुवः स्वस्ततः परम् ।  
    चतुर्थ्या नाम संयुक्तं नमस्कारान्तयोजितम् ॥  
    एष मंत्रः समाख्यातो ग्रहपूजाविधायकः ।  
    अनेनावाहनं कुर्यादनेनैव विसर्जयेत् ॥" 
    
    इति प्र॰ पारिजाते ॥ सर्वत्र-आवाहने विसर्जने च प्रणवादिः नमोन्तः चतुर्यन्तश्च योजनीयः॥

> ॐ अग्निं दूतं वृणीमहे होतारं विश्ववेदसम् । अस्य यज्ञस्य सुक्रतुम् ॥ ॐ भूर्भुवस्सुवः आदित्याऽधिदेवायाऽग्नये नमः आदित्याधिदेवमग्निमावाहयामि ॥ एवं सर्वत्र ॥ उत्तरे 
[[TODO: परिष्कार्यम्]]

> ॐ येषामीशे पशुपति ः पशूनां चतुष्पदामुत च द्विपदाम् । निष्क्रीतोऽयं यज्ञियं भागमेतु रायस्पोषा यजमानस्य सन्तु ॥ ॐ भूर्भुवस्सुवः आदित्यप्रत्यधिदेवं रुद्रमावाहयामि 
[[TODO: परिष्कार्यम्]]

इत्यावाह्य ॥ ॥ अथ दक्षिणदळेंऽगारकमावाहयेत् - 

> रक्तस्रगम्बरालेपं गदाशक्त्यासिशूलिनम् ॥  
चतुर्भुजं मेषगमं भारद्वाजं धरासुतम् ॥  
रक्तकाञ्चनसंकाशं रक्तकिञ्जल्कसन्निभम् ॥  
स्थापयामि महारौद्रं रुद्रमूर्तिं महाबलम् । 

सूर्यस्य दक्षिणदिग्भागे त्रिकोणाकारमण्डले दक्षिणाभिमुखमवन्तीदेशजं भारद्वाजगोत्रजं जामदग्न्यार्षं गायत्रीछन्दसं धूमकेत्वग्निकं खड्गशक्तिशूलगदाधरं चतुर्भुजं रक्ताम्बरधरं रक्तविदुमरत्नाभरणभूषितं किरीटिनं रक्तच्छत्रध्वजपताकिनं रक्तमेषवाहनमग्निजरक्ताष्टाश्वं काञ्चनं रथमारुह्य दिव्यं मेरुं प्रदक्षिणीकुर्वाणं ग्रहमण्डले प्रविष्टमधिदेवताभूमिं प्रत्यधिदेवताक्षेत्रपालं च, ध्यात्वा ॥ 

> ॐ अग्निर्मूर्धा दिवः ककुत्पतिः पृथिव्या अयम् । अपाँ रेताँ जिन्वति ॥
[[TODO: परिष्कार्यम्]]

ॐ भूर्भुवस्सुवः अङ्गारकाय नमः अङ्गारकमावाहयामि ॥ तद्दक्षिणे 

>ॐ स्योना पृथिवि भवा नृक्षरा निवेशनी । यच्छा नः शर्म सप्रथाः ॥
[[TODO: परिष्कार्यम्]] 

ॐ भूर्भुवस्सुवः अङ्गारकाधिदेवतां भूमिमावाहयामि ॥ तदुत्तरे 

> ॐ क्षेत्रस्य पते मधुमन्तमूर्मिं धेनुरिव पयो अस्मासु धुक्ष्व ॥ मधुश्चुतं घृतमिव सुपूतमृतस्य नः पतयो मृडयन्तु ॥ 
[[TODO: परिष्कार्यम्]]

> ॐ भूर्भुवस्सुवः अङ्गारकप्रत्यधिदेवं क्षेत्रपालमावाहयामि, 

इति ॥  ॥ अथ पूर्वदळे शुक्रमावाहयेत् - 

> शुक्रं शुक्लतनुं श्वेतवस्त्राढ्यं दैत्यमन्त्रिणम् ।  
भार्गवं दण्डवरदकमण्डल्वक्षसूत्रिणम् ॥  
कुन्दपुष्पसमानाभं मुक्ताफलसमप्रभम् ।  
स्थापयामि महाशान्तं भृगुं दैत्यगुरुं प्रभुम् ॥ 

सूर्यस्य पूर्वदिग्भागे पञ्चकोणाकारमण्डले प्राङ्मुखं भोजकटकदेशजं भार्गवगोत्रजं शौनकार्षं तिष्यनक्षत्रजं त्रिष्टुप्छन्दसं हाटकाग्निकं श्वेतमक्षसूत्रदण्डकमण्डलुवरदचतुर्भुजं श्वेताम्बरगन्धमाल्यवज्ररत्नाभरणभूषितं किरीटिनं श्वेतच्छत्रध्वजपताकिनं श्वेताश्ववाहनं भूसंभवश्वेतदशाश्वं श्वेतं रथमारुह्य दिव्यं मेरुं प्रदक्षिणीकुर्वाणं ग्रहमण्डले प्रविष्टमधिदेवतेन्द्राणीं प्रत्यधिदेवतेन्द्रं च, ध्यात्वा ॥ 

> ॐ प्र वः शुक्रार्य भानवे भरध्वम् । हव्यं मतिं चाग्नये सुपूतम् ॥ यो दैव्यानि मानुषा जनूँषि। अन्तर्विश्वानि विद्मना जिगाति ॥ 
[[TODO: परिष्कार्यम्]]

ॐ भूर्भुवस्सुवः शुक्राय नमः शुक्रमावाहयामि ॥ 

> ॐ इन्द्राणी मासुनारिषु सुपत्नीमहमश्रवम् । नह्यस्या अपरं चन जरसामरते पतिः ॥ 
[[TODO: परिष्कार्यम्]]

ॐ भूर्भुवस्सुवः शुक्राधिदेवतामिन्द्राणीमावाहयामि ॥ 

> ॐ इन्द्रं॑ वो वि॒श्वत॒स्परि॰ केव॑लः ॥

> ॐ भूर्भुवस्सुवः शुक्रप्रत्यधिदेवमिन्द्रमावाहयामि, इति ॥ ॥ अथ आग्नेयदळे सोममावाहयेत्- 

> श्वेतवस्त्रधरं श्वेतदशाश्वं रथवाहनम् ।  
द्विभुजं साभयगदमात्रेयं सामृतं विधुम् ॥  
शान्तं नक्षत्रनाथं च रोहिणीवल्लभं प्रभुम् ।  
कुन्दपुष्पोज्वलाकारं स्थापयामि निशाकरम् ॥ 

सूर्यस्याग्नेयदिग्भागे चतुरस्राकारमण्डले प्रत्यङ्मुखं यमुनादेशजमात्रेयगोत्रजमात्रेयार्षं कृत्तिकानक्षत्रजं गायत्रीछन्दसं पिङ्गलाग्निकं अभयगदाधरं द्विभुजं श्वेताम्बरगन्धमाल्यमुक्ताभरणभूषितं किरीटिनं श्वेतच्छत्रध्वजपताकिनं वारिसम्भूतदश्वं त्रिचक्रं श्वेतरथमारुह्य दिव्यं मेरुं प्रदक्षिणीकुर्वाणं ग्रहमण्डले प्रविष्टमधिदेवतापं प्रत्यधिदेवतागौरीं च ध्यात्वा ॥ 

> ॐ आ प्या॑यस्व॒ समेतु॑ ते॰ संग॒थे ॥ 

ॐ भूर्भुवस्सुवः सोमाय नमः सोममावाहयामि ॥ 

> ॐ अप्सु मे सोमो अब्रवीदन्तर्विश्वानि भेषजा । अग्निं चे विश्वशम्भुवमापश्च विश्वभेषजीः ॥
[[TODO: परिष्कार्यम्]]

ॐ भूर्भुवस्सुवः सोमाधिदेवता अप आवाहयामि ॥ 

> ॐ गौरी मिमाय सलिलानि तक्षत्येकपदी द्विपदी सा चतुष्पदी । अष्टापदी नवपदी बभूवुषी सहस्राक्षरा परमे व्योमन् ॥ 
[[TODO: परिष्कार्यम्]]

> ॐ भूर्भुवस्सुवः सोमप्रत्याधिदेवतां गौरीमावाहयामि, 

इति ॥ ॥ अथेशान्यदळे बुधमावाहयेत् - 

> पीतस्रग्गन्धवस्त्राढ्यं स्वर्णाभं च चतुर्भुजम् ।  
शक्तिचर्मासिगदिनमात्रेयं सिंहगं बुधम् ॥  
चाम्पेयपुष्पसंकाशं विशुद्धकनकप्रभम् ।  
स्थापयामि महासौम्यं बुधं सोमात्मजं प्रभुम् ॥ 

सूर्यस्येशानदिग्भागे बाणाकारमण्डले प्राङ्मुखं मगधदेशजमात्रेयगोत्रजं भारद्वाजार्षं श्रविष्ठानक्षत्रजं त्रिष्टुप्छन्दसं जाठराग्निकं शक्तिखड्गचर्मगदाधरं चतुर्भुजं पीताम्बरगन्धमाल्यमरकतरत्नाभरणभूषितं किरीटिनं पीतच्छत्रध्वजपताकिनं पीतसिंहवाहनं वाय्वग्निजपीताष्टाश्वं पीतं रथमारुह्य दिव्यं मेरुं प्रदक्षिणीकुर्वाणं ग्रहमण्डले प्रविष्टमधिदेवताविष्णुं प्रत्यधिदेवताविष्णुं च, ध्यात्वा ॥ 

> ॐ उद्बुध्यस्वाग्ने प्रतिजागृह्येनमिष्टापूर्ते सँ सृजेथामयं च । पुनः कृण्वँ स्त्वा पितरं युवानमन्वाताँ सीत् त्वयि तन्तुमेतम् ॥ 
[[TODO: परिष्कार्यम्]]

ॐ भूर्भुवस्सुवः बुधाय नमः बुधमावाहयामि ॥ 

> ॐ विष्णोर्नु कं वीयर्याणि प्रवोचं यः पार्थिवानि विममे रजाँ सि यो अस्कभायदुत्तरँ सधस्थं विचक्रमाणस्त्रेधोरुगायः ॥ 
[[TODO: परिष्कार्यम्]]

ॐ भूर्भुवस्सुवः बुधाधिदेवं विष्णुमावाहयामि ॥ 

> ॐ विष्णो रराटमसि विष्णोः पृष्ठमसि विष्णोः श्न्यप्त्रे स्थो विष्णोः स्यूरसि विष्णोर्ध्रुवमसि वैष्णवमसि विष्णवे त्वा ॥ 
[[TODO: परिष्कार्यम्]]

> ॐ भूर्भुवस्सुवः बुधप्रत्यधिदेवं विष्णुमावाहयामि, 

इति ॥ ॥ अथोत्तरदळे बृहस्पतिमावाहयेत् - 

> आंगिरसं देवगुरुं पीतस्रग्गन्धवाससम् ।  
दण्डिनं वरदं पीतं साक्षसूत्रकमण्डलुम् ॥  
कुन्दपुष्पसमानाभं तप्तकांचनसन्निभम् ।  
स्थापयामि महाभक्त्या प्रसन्नवदनं गुरुम् ॥ 

सूर्यस्योत्तरदिग्भागे दीर्घचतुरश्रमण्डले उदङ्मुखं सिन्धुदेशजमाङ्गिरसगोत्रजं वसिष्ठार्षमुत्तराफल्गुनीनक्षत्रजं त्रिष्टुप्छन्दसं शिख्यग्निकं पीतमक्षसूत्रदण्डकमण्डलुवरदचतुर्भुजं पीताम्बरगन्धमाल्यपुष्यरागरत्नाभरणभूषितं किरीटिनं पीतच्छत्रध्वजपताकिनं विश्वरूपाख्यपाण्डुराष्ट्राश्वं काञ्चनं रथमारुह्य दिव्यं मेरुं प्रदक्षिणीकुर्वाणं ग्रहमण्डले प्रविष्टमधिदेवतेन्द्रं प्रत्यधिदेवताब्रह्माणं च ध्यात्वा ॥ 

> ॐ बृहस्पते अति यदर्यो अहाद्युमद्विभाति क्रतुमज्जनेषु । यद्दीदयच्छवसर्तप्रजात तदस्मासु द्रविणं धेहि चित्रम् ॥ 
[[TODO: परिष्कार्यम्]]

ॐ भूर्भुवस्सवः बृहस्पतये नमः बृहस्पतिमावाहयामि ॥ 

> ॐ इन्द्र मरुत्व इह पाहि सोमं या शार्याते अपिबः सुतस्य । तव प्रणीती तव शूर शर्मन्नाविवासन्ति कवयस्सुयज्ञाः ॥ 
[[TODO: परिष्कार्यम्]]

ॐ भूर्भुवस्सुवः बृहस्पत्यधिदेवमिन्द्रं मरुन्वन्तमावाहयामि ॥ 

> ॐ ब्रह्म॑ जज्ञा॒नं॰ विवः॑ ॥ 

> ॐ भूर्भुवस्सुवः बृहस्पतिप्रत्यधिदेवं ब्रह्माणमावाहयामि, 

इति ॥ ॥ अथ पश्चिमदळे शनैश्चरमावाहयेत् - 

> इन्द्रनीलनिभं मन्दं काश्यपिं चित्रभूषणम् ।  
चापबाणधरं चर्मशूलिनं गृध्रवाहनम् ॥  
इन्द्रनीलसमानाभं नीलोत्पलसमप्रभम् ।  
स्थापयामि महारौद्रं सूर्यपुत्रं शनैश्चरम् ॥ 

सूर्यस्य पश्चिमदिग्भागे धनुराकारमण्डले उदङ्मुखं काश्यपगोत्रजं भृग्वार्षेयं रेवतीनक्षत्रजं सौराष्ट्रदेशजं गायत्रीछन्दसं महातेजोऽग्निकं नीलं चर्मबाणधनुःशूलचतुर्भुजं नीलाम्बरगन्धमाल्यनीलरत्नाभरणभूषितं किरीटिनं नीलच्छत्रध्वजपताकिनं नीलगृध्रवाहनमाकाशजजम्बालाष्टाश्वं नीलं रथमारुह्य दिव्यं मेरुं प्रदक्षिणीकुर्वाणं ग्रहमण्डले प्रविष्टमधिदेवताप्रजापतिं प्रत्यधिदेवतायमं च, ध्यात्वा ॥ 

> ॐ शं नो देवीरभिष्टय आपो भवन्तु पीतये । शं योरभिस्रवन्तु नः ॥ 
[[TODO: परिष्कार्यम्]]

ॐ भूर्भुवस्सुवः शनैश्चराय नमः शनैश्चरमावाहयामि ॥ 

> ॐ प्रजा॑पते॒ न त्वदे॒तानि॒॰ रयी॒णाम् ॥ 

ॐ भूर्भु वस्सुवः शनैश्चराधिदेवं प्रजापतिमावाहयामि ॥ 

> ॐ इमं यम प्रस्तरमाहि सीदाङ्गिरोभिः पितृभिः संविदानः । आ त्वा मंत्राः कविशस्ता वहन्त्वेना राजन् हविषा मादयस्व ॥ 
[[TODO: परिष्कार्यम्]]

> ॐ भूर्भुवस्सुवः शनैश्चरप्रत्यधिदेवं यममावाहयामि, 

इति ॥ ॥ अथ नैर्ऋत्यदळे राहुमावाहयेत् -

> सैंहिकेयं कराळास्यं कौण्डिनेयं तमोमयम् ।  
खड्गचर्मधरं भीमं नीलसिंहासने स्थितम् ॥  
नीलाञ्जनसमानाभं नीलमेघसमद्युतिम् ।  
स्थापयामि महावक्त्रं राहुं चन्द्रार्कवैरिणम् ॥ 

सूर्यस्य नैर्ऋत्यदिग्भागे शूर्पाकारमण्डले दाक्षिणाभिमुखं बर्बरदेशजं पैठीनसिगोत्रजमाङ्गिरसार्षमश्विनीनक्षत्रजं गायत्रीछन्दसं हुताशनाग्निकं कृष्णं खड्गचर्मधरं द्विभुजं कृष्णाम्बरगन्धमाल्यगोमेदरत्नाभरणभूषितं किरीटिनं कृष्णच्छत्रध्वजपताकिनं कराळवदनमुरगालंकारं कृष्णसिंहासने स्थितमष्टाश्वं रथमारुह्य दिव्यं मेरुं प्रदक्षिणीकुर्वाणं ग्रहमण्डले प्रविष्टमधिंदेवतासर्पं प्रत्यधिदेवतानिर्ऋतिं च, ध्यात्वा॥  

> ॐ कया नश्चित्र आभुवदूती सदावृधः सखा । कया शचिष्ठया वृता ॥ 
[[TODO: परिष्कार्यम्]]

ॐ भूर्भुवस्सुवः राहवे नमः राहुमावाहयामि ॥ 

> ॐ आयङ्गौः पृश्निरक्रमीदसनन्मातरं पुनः । पितरं च प्रयन्त्सुवः ॥ 
[[TODO: परिष्कार्यम्]]

ॐ भूर्भुवस्सुवः राह्वाधिदेवं सर्पमावाहयामि ॥ 

> ॐ यत्ते देवी निर्ऋतिराबबन्ध दाम ग्रीवास्वविचर्त्यम् । इदं ते तद्विष्याम्यायुषो न मध्यादथा जीवः पितुमद्धि प्रमुक्तः ॥ 
[[TODO: परिष्कार्यम्]]

ॐ भूर्भुवस्सुवः राहु प्रत्यधिदेवं निर्ऋतिमावाहयामि, 

> इति ॥ ॥ अथ वायव्यदळे केतुमावाहयेत् - 

> धूम्रान् द्विबाहुगदिनो विकृतास्यांच्छतात्मकान् ।  
गृध्रासनगतान् केतून वरदान् ब्रह्मणः सुतान् ॥  
नीलमेघसमानाभं चित्रवर्णं महाबलम् ।  
स्थापयामि महारौद्रं केतुं सर्वफलप्रदम् ॥ 

सूर्यस्य वायव्यदिग्भागे ध्वजाकारमण्डले दक्षिणाभिमुखमन्तर्वेदिदेशजं जैमिनिसूत्रजं रौद्राग्निकं धूम्रं वरदगदाधरं द्विभुजं चित्राम्बरगन्धमाल्यवैडूर्यरत्नाभरणभूषितं किरीटिनं धूम्रच्छत्रध्वजपताकिनं चित्रगृध्रवाहनं धूमारुणाष्टाश्वं धूम्रं रथमारुह्य दिव्यं मेरुं प्रदक्षिणीकुर्वाणं ग्रहमण्डले प्रविष्टमधिदेवताब्रह्माणं प्रत्यधिदेवताचित्रगुप्तं च, ध्वात्वा ॥ 

> ॐ केतुं कृण्वन्न केतवे पेशो मर्या अपेशसे । समुषद्भिरजायथाः ॥ 
[[TODO: परिष्कार्यम्]]

ॐ भूर्भुवस्सुवः केतवे नमः केतुमावाहयामि ॥ 

> ॐ ब्रह्मा देवानां पदवीः कवीनामृषिर्विप्राणां महिषो मृगाणाम् । श्येनो गृधाणाँ स्वधितिर्वनानाँ सोमः पवित्रमत्यति रेभन् ॥ 
[[TODO: परिष्कार्यम्]]

ॐ भूर्भुवस्सुवः केत्वधिदेवं ब्रह्माणमावाहयामि ॥ 

> ॐ सचित्र चित्रं चितयन्तमस्मे चित्रक्षत्र चित्रतमं वयो धाम् । चन्द्रँ रयिं पुरुवीरं बृहन्तं चन्द्र चन्द्राभिगृणते युवस्व ॥ 
[[TODO: परिष्कार्यम्]]

> ॐ भूर्भुवस्सुवः केतुप्रत्यधिदेवं चित्रगुप्तमावाहयामि, 

इति ग्रहानावाह्य, पूर्वाद्यष्टदिक्षु इन्द्रादीन् ग्रहमण्डलस्य पश्चिमभागे उदगपवर्गं दुर्गादींश्चाक्षतपुञ्जेष्वावाहयेत - पूर्वदळाने "ॐ त्रा॒तार॒मिंद्र॑म्॰ इन्द्रः॑" ॐ भूर्भुवस्सुवः इन्द्रमावाहयामि ॥ आग्नेयदळाग्रे 

> अग्निार्दा द्रविणं वीरपेशा अग्निर्ऋषिं यः सहस्रा सनोति । अग्निर्दिवि हव्यमाततानाग्नेर्धामानि विभृता पुरुत्रा 
[[TODO: परिष्कार्यम्]]

ॐ भूर्भुवस्सुवः अमिमावाहयामि ।। दक्षिणदळाग्रे 

> ॐ यमो दाधार पृथिवीं यमो विश्वमिदं जगत् ॥ यमाय सर्वमित्रस्थे यत्प्राणवायुरक्षितम् 
[[TODO: परिष्कार्यम्]]

ॐ भूर्भुवस्सुवः यममावाहयामि ॥ नैर्ऋत्यदळाग्रे 

> ॐ असुन्वन्तमयजमानमिच्छस्तेनस्येत्यां तस्करस्यान्वेषि । अन्यमस्मदिच्छसात हत्या नमो देवि निर्ऋते तुभ्यमस्तु
[[TODO: परिष्कार्यम्]]

ॐ भूर्भुवस्सुवः निर्ऋतिमावाहयामि ॥ पश्चिमदळाग्रे 

> ॐ सधमादो द्युम्निनीरूर्ज एता अनिभृष्टा अपस्युवो वसानाः । पस्त्यासु चक्रे वरुणः सधस्थमपाँ शिशुर्मातृतमास्वन्तः" 
[[TODO: परिष्कार्यम्]]

ॐ भूर्भुवस्सुवः वरुणमावाहयामि ॥ वायव्यदळाग्रे 

> ॐ आनो नियुद्भिः शतिनीभिरध्वरँ सहस्रिणीभिरुपयाहि यज्ञम् । वायो अस्मिन् हविषि मादयस्व यूयं पात स्वस्तिभिः सदा नः" 
[[TODO: परिष्कार्यम्]]

ॐ भूर्भुवस्सुवः वायुमावाहयामि ॥ उत्तरदळाग्रे 

> ॐ सोमो धेनुँ सोमो अर्वन्तमाशुम् । सोमो वीरं कर्मण्यं ददातु ॥ सादन्य विदथ्यँ सभेयम् । पितुः श्रवणं यो ददाशदस्मै 
[[TODO: परिष्कार्यम्]]

ॐ भूर्भुवस्सुवः सोममावाहयामि ॥ ईशानदळाग्रे 

> ॐ सहस्राणि सहस्रधा बाहुवोस्तव हेतयः । तासामीशानो भगवः पराचीनामुखा कृधि
[[TODO: परिष्कार्यम्]]

ॐ भूर्भुवस्सुवः ईशानमावाहयामि ॥ अथ मण्डलस्य पश्चिमभागे "ॐ जा॒तवे॑दसे॰ अ॒ग्निः" ॐ भूर्भुवस्सुवः दुर्गामावाहयामि॥ तदुत्तरे "ॐ ग॒णानां॑ त्वा॰ साद॑नम्" ॐ भूर्भुवस्सुवः गणपतिमावाहयामि ॥ तदुत्तरे “ॐ क्षेत्र॑स्य॒ पति॑ना॰ मृडाती॒दृशे॑" ॐ भूर्भुवस्सुवः क्षेत्रपालमावाहयामि ॥ तदुत्तरे “ॐ वास्तो॑ष्पते॒ प्रति॑जानीहि॰ चतु॑ष्पदे" ॐ भूर्भुवस्सुवः वास्तोष्पतिमावाहयामि ॥ तदुत्तरे “ॐ त्र्य॑म्बकं यजामहे॰ मामृता॑त्" ॐ भूर्भुवस्सुवः त्र्यम्बकमावाहयामि ॥ तदुत्तरे 

> यत॑ इन्द्र॒॰ विमृधो॑ जहि ॥ स्व॒स्तिदा॒॰ अ॑भयङ्क॒रः

ॐ भूर्भुवस्सुवः अभयङ्करेन्द्रमावाहयामि ॥ तदुत्तरे 

> ॐ ये ते सहस्रमयुतं पाशा मृत्यो माय हन्तवे । तान्यज्ञस्य मायया सर्वानवयजामहे 
[[TODO: परिष्कार्यम्]]

ॐ भूर्भुवस्सुवः मृत्युमावाहयामि ॥ तदुत्तरे 

> ॐ मूर्धानं दिवो अरतिं पृथिव्या वैश्वानरमृताय जातमग्निम् ॥ कविँ सम्राजमतिथिं जनानामासन्ना पात्रं जनयन्त देवाः
[[TODO: परिष्कार्यम्]]

> ॐ भूर्भुवस्सुवः अग्निं वैश्वानरमावाहयामि ॥ 

इत्येवं क्रमेण देवता आवाह्य 

> ॐ आदित्याय नमः ॥ ॐ अङ्गारकाय नमः 

इत्यादिनाममंत्रैरासनं पाद्यमर्घ्यमाचमनीयञ्च दद्यात् ॥ अथ परिधानप्रभृत्यग्निमुखान्तं कृत्वा चरुं नवधा विभज्य 

> आदित्याय त्वा, अङ्गारकाय त्वा

इत्यादि यथाक्रममभिमृश्य पक्वाज्जुहोति ॥ सर्वत्रावदानधर्मेण पक्वमवदाय पुरस्तात्स्रुवाहुतिं हुत्वा ॥ 

तत्स॑वि॒तुर्वरे॑ण्यं० प्रचो॒दयो ३ म् 

इति पुरोनुवाक्यामनूच्य तत्तदुक्तयाज्यया पक्वं हुत्वा उपरिष्टात्स्रुवाहुतिं जुहुयात् ॥“आसत्येन" इत्यादित्याय ॥ “अग्निर्मूर्धा" इत्यङ्गारकाय ॥ “प्र वः शुक्राय" इति शुक्राय ॥ “आ प्यायस्व" इति सोमाय ॥ “उद्बुध्यस्व" इति बुधाय ॥ "बृहस्पते अतियदर्यो अर्हात्” इति बृहस्पतये ॥ “शं नो देवीरभिष्टये " इति शनैश्वराय ॥ “कयानश्चित्र आभुवत्" इति राहवे ॥ “केतुं कृण्वन्” इति केतवे ॥ इति याज्यामन्त्रैः क्रमेण नवानां ग्रहाणां पक्व हुत्वा घृतान्वक्ता अर्कखदिरौदुम्बरपलाशापामार्गाश्वत्थशमीदूर्वाकुशाख्याः समिधः क्रमेण “आसत्येन" इत्यादिभिः प्रत्यृचमष्टसहस्रमष्टशतमष्टाविंशतिं वोपहुत्याधिप्रत्याधिदेवतानां च "अग्निं दूतं, येषामीशे' इत्यादिभिः प्रधामस्याष्टसहस्रोपहोमे अष्टाविंशत्यष्टाविंशतिं, अष्टशतोपहोमे अष्टावष्टौ, अष्टाविंशत्युपहोमे तु तिस्रस्तिस्रः इत्येवं क्रमेणोपजुहुयात् । एवमेव तत्तद्ग्रहोक्तान्योदनानि हविष्यं वोपहुत्याज्यं च यथाक्रमं जुहुयात् ॥ अथेन्द्रादीनां दुर्गादीनां च समिच्चर्वाज्यैः “त्रातारमिन्द्रं" इत्यादिभिः प्रतिमन्त्रमधिप्रत्यधिदेवताहुतिसङ्ख्ययोपहुत्याज्यमिश्रैस्तिलव्रीहिभिश्च व्याहृतिभिरष्टोत्तरशतमष्टाविंशतिं वोपजुहुयात् ॥ ततः स्विष्टकृतं प्रतिपक्वमुत्तरार्धात्सकृत्सकृदवदाय द्विरभिघार्य पुरस्तात्स्रुवाहुतिं हुत्वा 

> अर्यमणं बृहस्पतिमिन्द्रं दानाय चोदय । वाचं विष्णुँ सरस्वतीँ सवितारं च वाजिनो ३ म्, सोमँ राजानं वरुणमग्निमन्वारभामहे । आदित्यान्विष्णुँ सूर्यं ब्रह्माणं च बृहस्पतिँ स्वाहा
[[TODO: परिष्कार्यम्]]

इत्युत्तरार्धपूर्वार्धेऽतिहाय पूर्वा आहुतीर्जुहुयात् ॥ (अर्यम्णे, बृहस्पतये, इन्द्राय, वाचे, विष्णवे, सरस्वत्यै, सवित्रे, सोमाय राज्ञे, वरुणाय, अग्नये, आदित्येभ्यः, सूर्याय, ब्रह्मणे स्विष्टकृत इदं न मम) ॥ अथवा (अग्नये स्विष्टकृत इदं॰) ॥ अथोपरिष्टात्स्रुवाहुतिं हुत्वा मेक्षणप्रहरणादि शुल्बप्रहरणान्ते जयप्रभृति प्रायश्चित्तहवनान्तं कृत्वा 

> ॐ मू॒र्धानं॑ दि॒वो॰ दे॒वाः स्वाहा॑ 

इति पूर्णाहुतिं जुहुयात् ॥ (अग्नये वैश्वानरायेदं॰) ॥ अथाग्रेणाग्निं ग्रहानभ्यर्चयति -“आपो हि ष्ठा मयोभुवः" इति तिसृभिः “हिरण्यवर्णाः शुचयः पावकाः" इति चतसृभिः "पवमानः सुवर्जनः" इत्येतेनानुवाकेन मार्जयित्वा 

> आदित्यं तर्पयामि । अङ्गारकं तर्पयामि । शुक्रं तर्पयामि । सोमं तर्पयामि । बुधं तर्पयामि। बृहस्पतिं तर्पयामि । शनैश्चरं तर्पयामि । राहुं तर्पयामि । केतुं तर्पयामि । 

इति तर्पयित्वा

> ॐ आदित्याय नमः । ॐ अङ्गारकाय नमः

इत्यादिनाममंत्रैर्गन्धपुष्पधूपदीपैरभ्यर्च्य लाजापूपपृथुकाद्युपहारान्निवेद्य

> ॐ आदित्याय स्वाहा । ॐ अङ्गारकाय स्वाहा

इत्यादिभिर्हुतशेषेण बलिमुपहृत्य ताम्बूलदक्षिणानीराजनाद्युपचारान्कृत्वा मंत्रपुष्पांजलिं समर्प्य

> वन्दे रविं द्युमणिमम्बुरुहे निषण्णं दोर्भ्यां दधानमरुणाम्बुरुहे ग्रहेन्द्रम् ।  माणिक्यभूषमरुणांशुकगन्धमाल्यैर्भ्राजन्तमर्कममितद्युतिमब्जमित्रम् ॥  
जपाकुसुमसङ्काशं काश्यपेयं महाद्युतिम् ।  
तमोहरं कल्मषनं भास्करं प्रणमाम्यहम् ॥  
दिवाकरं दीप्तसहस्ररश्मिं तेजोमयं जगतः कर्मसाक्षिम् ।  
मित्रं भानुं सूर्यमादिं ग्रहणां रविं सदा शरणमहं प्रपद्ये ॥१॥  
रक्तस्रग्गन्धवासाः करविधृतगदाशक्तिखड्गत्रिशूलो  
भारद्वाजस्त्रिणेत्रो वसुमतितनयो लोहिताङ्गः शुभाङ्गः ॥  
मेषव्याघ्रध्वजोऽर्कद्युतिसदृशमहाकुण्डलाश्लिष्टकर्णः  
पायाद्भास्वत्किरीटाङ्गदवलयलसद्विद्रुमालङ्कृतो नः ॥  
धरणीगर्भसम्भूतं विद्युत्काञ्चनसन्निभम् ।  
कुमारं शक्तिहस्तश्च लोहिताङ्गं नमाम्यहम् ॥  
महेश्वरस्याननस्वेदबिन्दार्भूमौ जातं रक्तमाल्याम्बराढ्यम् ।  
सुदीधितिं लोहिताङ्गं कुमारमङ्गारकं सदा शरणमहं प्रपद्ये ॥२॥  
वन्दे विराजितसितांऽशुकगन्धमाल्यमच्छाऽश्वगं तनुविराजितवत्ररत्नम् ।  
दोर्भिस्सदण्डगुणकुण्डितमक्षसूत्रं बिभ्राणमासुरगुरुं भृगुपुत्रमीड्यम् ॥  
हिमकुन्दतुषाराभं दैत्यानां परमं गुरुम् ।  
सर्वशास्त्रपदातारं भार्गवं प्रणमाम्यहम् ॥  
वर्षप्लवं चिन्तितार्थानुकूलं नयप्रधानं विनयोपन्नम् ।  
तं भार्गवं योगविशुद्धसत्वं शुकं सदा शरणमहं प्रपद्ये ॥३॥  
श्वेताम्बरस्रगनुलेपनमत्रिनेत्रजातं दशाश्वरथवाहनमोषधीशम् ।  
दोर्भ्यां धृताऽभयगदं भपतिं सुधांशुं श्रीमत्सुमौक्तिकधरं प्रणमामि चन्द्रम् ॥  दधिशङ्खतुषाराऽऽभं क्षीरोदार्णवसम्भवम् ।  
नमामि शशिनं भक्त्या शम्भोर्मुकुटभूषणम् ॥  
यः कालहेतोः क्षयवृद्धिमेति यं देवताः पितरो वा पिबन्ति ।  
तं वै वरेण्यं ब्रह्मेन्द्रवन्द्यं सोमं सदा शरणमहं प्रपद्ये ॥४॥  
वन्दे बुधं मरकतोज्ज्वलदेहकान्तिं पीताम्बरस्रगनुलेपनभूषिताऽङ्गम् ।  
शक्तिञ्च दोर्भिरसिचर्मगदादधानं सिंहध्वजं शशिसुतं बुधमत्रिवंशम् ॥  
प्रियङ्गुगुलिकाऽऽभासं रूपेणाऽप्रतिमं बुधम् ।  
सौम्यं सौम्यगुणोपेतं नमामि शशिनस्सुतम् ॥  
विशुद्धबुद्धिं श्रुतिकालबोधं सद्व्याहरं सोमवंशप्रदीपम् ।  
सुदीधितिं छान्दसं विश्वरूपं बुधं सदा शरणमहं प्रपद्ये ॥५॥  
पीताम्बरं तनुलसध्दृतपुष्यरागं केयूरहारमणिकुण्डलमण्डिताङ्गम् ।  
दण्डं वराऽक्षगुणकुण्डियुतं दधानं आङ्गीरसं सुरगुरुं हयगं नमामि ॥  
देवतानां ऋषीणाञ्च गुरुं काञ्चनसन्निभम् ।  
सुवन्द्यं त्रिषु लोकेषु प्रणमामि बृहस्पतिम् ॥  
बुद्ध्यात्मनो यस्य न कश्चिदन्यो मतिं देवा उपजीवन्ति यस्य ।  
प्रजापतेरात्मजं धर्मनित्यं बृहस्पतिं सदा शरणमहं प्रपद्ये ॥६॥  
दोर्भिर्धनुर्विशिखचर्मधरं त्रिशूलं भास्वत्किरीटमकुटोज्वलितेन्द्रनीलम् ।  
नीलातपत्रकुसुमांशुकगन्धभूषं गृध्रस्थितं रविसुतं प्रणतोऽस्मि मन्दम् ॥  
नीलाऽञ्जनचयाऽऽकारं रविसूनुं नपुंसकम् ।  
छायागर्भसमुद्भूतं वन्दे भक्त्या शनैश्चरम् ।  
शनैश्चरं प्रजापति यो हि यस्य शनैर्भोगो गमनं चेष्टितञ्च ।  
सूर्यात्मजं क्रोधनसुप्रसन्नं शनैश्चरं सदा शरणमहं प्रपद्ये ॥७॥  
राहुं कराग्रपरिमण्डितचर्मखड्गं भीमं तमोमयतनुस्तममिन्द्विनाऽरिम् ।  
कौण्डिन्यसूनुमसितांशुकगन्धभूषं गोमेवभूषिततनुं हरिंग नमामि ॥  
अर्धकायं महावीर्यं चन्द्रादित्यविमर्दनम् ।  
सिंहिकागर्मसम्भूतं तं राहुं प्रणमाम्यहम् ॥  
यो विष्णुमैवाऽमृतं पीयमानं छित्वा शिरो ग्रहभावे नियुक्तः ।  
योऽभ्यर्कचन्द्रौ ग्रसति पर्वकाले राहुं सदा शरणमहं प्रपद्ये ॥८॥  
गृध्रस्थितान् जलजयोनिसमानवक्त्रान् धूम्रान्वराभयकरान् सुभुजान्कुमारान् ।  
वैदूर्यभूषिततनून्वरजैमिनेयान् केतून् भयानकमुखान् द्विभुजान्नमामि ॥  
पलाशधूम्रसङ्काशान् तारकाग्रहमस्तकान् ।  
रुद्रान् रौद्रात्मकान्घोरान् तान् केतून्प्रणमाम्यहम् ॥  
ये ब्रह्मपुत्रा ब्रह्मसमानवक्त्राः ब्रह्मोद्भवा ब्रह्मसमा कुमाराः ।  
ब्रह्मोत्तमा वरदा जामदग्न्याः केतून् सदा शरणमहं प्रपद्ये ॥९॥

इति प्रणम्य 

> शान्तिरस्तु शिवं मेऽस्तु ग्रहाः कुर्वन्तु मङ्गलम् ।  
अरिष्टानि प्रणश्यन्तु दुरितानि भयानि च

इति प्रार्थ्य , 

> ॐ भूर्भुवस्सुवः आदित्यमधिप्रत्यधिदेवतासहितमुद्वासयामि ॥ ॐ भूर्भुवस्सुवः अङ्गारकमधिप्रत्यधिदेवतासहितमुद्वासयामि

एवमेव शुकं सोमं बुधं बृहस्पतिं शनैश्चरं राहुं केतुं चेति क्रमेणावाहितदेवता उद्वासयेत् ॥ अथाचार्योऽग्नेः पश्चाद्यजमानं सपत्नीकं प्राङ्मुखमुपवेभ्य कलशोदकेन मार्जयेत् - “आपो हि ष्ठा मयोभुवः" इति तिसृभिः “देवस्य त्वा" इति तिसृभिः “तच्छंयोरावृणीमहे” इति शंयुवाकेन, ग्रहमन्त्रैः, 

> सुरास्त्वामभिषिञ्चन्तु ब्रह्मविष्णुमहेश्वराः ॥  
इन्द्राद्या मातराः सर्वा लक्ष्मीश्चोमा सरस्वती ॥  
क्क्ष्यपाद्याश्च मुनयो गङ्गाद्याः सरितस्तथा ।  
अनन्तादिमहानागा गिरयः सप्त सागराः ॥  
सर्वे त्वामभिषिञ्चन्तु सर्वकाम्यार्थसिद्धये ।  
सूर्यादयो ग्रहाः सर्वे साधिप्रत्यधिदेवताः ॥  
पृथिव्यादीनि भूतानि विघ्नो दुर्गादयस्तथा ।  
एते त्वामभिषिञ्चन्तु सर्वकामार्थसिद्धये

इत्येतैश्च मार्जयित्वा उत्तरपरिषेकादिहोमशेषं समाप्य कर्मसाङ्गतासिध्यर्थमादित्यादिग्रहप्रीत्यर्थं तत्तद्ग्रहोक्तदक्षिणा धान्यानि च दद्यात् ॥ ॥

> कपिले सर्वदेवानां पूजनीयासि रोहिणी ।  
सर्ववेदमयी यस्मादतः शान्तिं प्रयच्छ मे

इति कपिलां धेनुमादित्याय ॥ 

> धर्मस्त्वं वृषरुपेण जगदानन्दकारक ।  
अष्टमूर्तेरधिष्ठान अतः शान्तिं प्रयच्छ मे

इति रक्तमनड्वाहमङ्गारकाय ॥ 

> विष्णुस्त्वमश्वरूपेण यस्मादमृतसम्भवः ।  
विष्णोरर्कस्य वाहः स्यादतः शान्तिं प्रयच्छ मे 

इत्यश्वं शुक्राय ॥ 

> पुण्यस्त्वं शङ्ख पुण्यानां मङ्गळानाञ्च मङ्गळम् ।  
विष्णुना विधृतो नित्यमतः शान्तिं प्रयच्छ मे

इति शङ्खं सोमाय ॥ 

> हिरण्यगर्भगर्भस्थं हेमबीजं विभावसोः ।  
अनन्तपुण्यफलदमतः शान्तिं प्रयच्छ मे 

इति काञ्चनं बुधाय ॥ 

> पीतवस्त्रयुगं यस्माद्वासुदेवस्य वल्लभम् ।  
प्रदानादस्य मे विष्णुः प्रीतो भवतु सर्वदा

इति वस्त्रं बृहस्पतये ॥ 

> गवामङ्गेषु तिष्ठन्ति भुवनानि चतुर्दश ।  
यस्मात्तस्माच्छिवं मे स्यादतः शान्तिं प्रयच्छ मे

इति कृष्णां गां शनैश्चराय ॥ 

> यस्मात्वं छाग यज्ञानामङ्गत्वेन व्यवस्थितः ।  
यानं विभावसोर्नित्यमतः शान्तिं प्रयच्छ मे

इति छागं राहवे ॥ 

> महासत्व महाकाय क्षीरोदार्णवसम्भव ।  
सर्वसङ्ग्रामविजय जयं गज कुरुष्व मे

इति कुञ्जरं केतवे ॥ सर्वेषामलाभे हिरण्यं वा । एवं तत्तद्धान्यप्रतिमादियुतं कलशं 

> कलशं प्रतिमां वस्त्रं प्राप्तपापाऽपनुत्तये ।  
तुभ्यं दास्यामि विप्रेन्द्र यथोक्तफलदो भव

इति ‘हिरण्यगर्भ॰' इति यथाशक्ति दक्षिणाञ्च आचार्यादिभ्यो दत्वा, 

> अनेन ग्रहशान्तिकर्मणा श्रीपरमेश्वरः प्रीयताम् । कृतस्य ग्रहशान्तिकर्मणः साङ्तासिध्यर्थं यावच्छक्ति ब्राह्मणान् भोजयिष्ये तेभ्यश्च यथाशक्ति भूयसीं दक्षिणां दातुमुत्सृजे

इति सङ्कल्प्य विष्णुं स्मरेत् ॥

> हिरण्यगर्भगर्भस्थं हेमबीजं विभावसोः ।  
अनन्तपुण्यफलदमतः शान्तिं प्रयच्छ मे 

इति काञ्चनं बुधाय ॥ 

> पीतवस्त्रयुगं यस्माद्वासुदेवस्य वल्लभम् ।  
प्रदानादस्य मे विष्णुः प्रीतो भवतु सर्वदा

इति वस्त्रं बृहस्पतये ॥ 

> गवामङ्गेषु तिष्ठन्ति भुवनानि चतुर्दश ।  
यस्मात्तस्माच्छिवं मे स्यादतः शान्तिं प्रयच्छ मे

इति कृष्णां गां शनैश्चराय ॥ 

> यस्मात्वं छाग यज्ञानामङ्गत्वेन व्यवस्थितः ।  
यानं विभावसोर्नित्यमतः शान्तिं प्रयच्छ मे

इति छागं राहवे ॥ 

> महासत्व महाकाय क्षीरोदार्णवसम्भव ।  
सर्वसङ्ग्रामविजय जयं गज कुरुष्व मे

इति कुञ्जरं केतवे ॥ सर्वेषामलाभे हिरण्यं वा । एवं तत्तद्धान्यप्रतिमादियुतं कलशं 

> कलशं प्रतिमां वस्त्रं प्राप्तपापाऽपनुत्तये ।  
तुभ्यं दास्यामि विप्रेन्द्र यथोक्तफलदो भव

इति ‘हिरण्यगर्भ॰' इति यथाशक्ति दक्षिणाञ्च आचार्यादिभ्यो दत्वा, 

> अनेन ग्रहशान्तिकर्मणा श्रीपरमेश्वरः प्रीयताम् । कृतस्य ग्रहशान्तिकर्मणः साङ्तासिध्यर्थं यावच्छक्ति ब्राह्मणान् भोजयिष्ये तेभ्यश्च यथाशक्ति भूयसीं दक्षिणां दातुमुत्सृजे

इति सङ्कल्प्य विष्णुं स्मरेत् ॥