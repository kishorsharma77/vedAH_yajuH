+++
title = "२९ अक्षरारम्भविधिः"

+++
॥ अथ प्रसङ्गात्प्राप्तमक्षरारम्भणं निरूप्यते ॥ तत्र कालनिर्णयमाह नि॰ नृसिंहः - 

> अक्षरस्वीकृतिं कुर्यात् प्राप्ते पञ्चमहायने ।  
उत्तरायणगे सूर्ये कुम्भमासं विवर्जयेत् ॥  
शुक्लपक्षः शुभः प्रोक्तः कृष्णश्चान्त्यत्रिकं विना

इति ॥ नक्षत्रादीन्याह श्रीधरः - 

> हस्तादित्यसमीरमित्रपुरजित्पौष्णाश्विचित्राच्युते  
ष्वारार्क्यंशदिनोदयादिरहिते राशौ स्थिरे चोभये ।  
पक्षे पूर्णनिशाकरे प्रतिपदं रिक्तां विहायाष्टमीं  
षष्ठीमष्टमशुद्धिभाजिभवने प्रोक्ताक्षरस्वीकृतिः

इति ॥ वारविशेषेण फलविशेषमाह सं॰ मालायां मार्कण्डेयः - 

> वारे दिनेशभृगुपुत्रबृहस्पतीनां विद्वानसौ भवति योऽपि विमूढबुद्धिः ।  
चन्द्रे च चन्द्रतनये च कृशञ्च सर्वं विघ्नो भवेदवनिजे रविजे विनाशः

इति ॥ तथाचोत्तरायणे कुम्भरहितेषु मासेषु शुक्लपक्षे रविगुरुभार्गवाणां वारोदयेषु प्रतिपद्रिक्ताषष्ठ्यष्टमीवर्जितासु तिथिषु हस्तपुनर्वसुस्वात्यनुराधार्द्रारेवत्यश्विनीचित्राश्रवणनक्षत्रेषु अष्टमशुद्धियुतेषु स्थिरोभयलग्नेष्वक्षरारम्भं कुर्यादिति निष्कर्षः ॥ अक्षरारम्भप्रकारस्तूक्तः प्र॰ पारिजाते- 

> सरस्वतीं गणेशं च सूत्रकारं गुरुं तथा ।  
पूजयित्वा यथान्यायं पात्रस्थे तण्डुले लिखेत् ॥  
प्राङ्मुखो गुरुरासीनो वरुणाभिमुखः शिशुः ।  
अंगुष्ठानामिकाभ्यां तु चतुर्थ्यन्तेष्टदेवताम् ॥  
ओंकारमादितः शब्दमुच्चार्यैवाक्षराणि च ।  
ततः प्रभृत्यनध्यायान्वर्जनीयान्विवर्जयेत् ।  
चतुर्दश्यष्टमीपर्वदिनानि प्रतिपद्दिनम्

इति ॥ 

> अभ्यङ्गस्नानपूर्वन्तु गन्धवस्त्रादिभूषितः ।  
शलाकया सुवर्णस्य पञ्चाशद्वर्णकांल्लिखेत्

इति संस्काररत्नमालायां विशेष उक्तः ॥

## प्रयोगः

अथ प्रयोगः - यथोक्तमुहूर्ते कुमारमभ्यङ्गपूर्वकं स्नापयित्वा, गन्धादिभिरलंकृत्य, आचम्य प्राणानायम्य देशकालौ सङ्कीर्त्य 

> मम कुमारकस्य समस्तविद्याप्राप्त्यर्थमक्षरारम्भं कारयिष्ये

इति सङ्कल्प्य निर्विघ्नतासिध्यर्थं गणपतिं सम्पूज्य शुचौ समे देशे गोचर्ममात्रं स्थण्डिलं गोमयेनोपलिप्य तत्र सैकतं स्थण्डिलं कृत्वा तन्मध्ये पलाशशाखमूलन मृदं खनित्वा पलाशशाखां तत्रैव रोपयित्वा तत्र 

> ॐ भुवनमातः सर्ववाङ्मयरूपे आगच्छागच्छ

इति मंत्रेण सरस्वतीमावाहयेत् ॥ तथा तण्डुलपुञ्जेषु गणेशं सूत्रकारं गुरुञ्च नाममंत्रेणावाह्य प्रणवेन नाममन्त्रेण च यथाक्रममासनादिदीपान्तानुपचारान्कृत्वा पायसं गुडौदनं च निवेद्य नमस्कारान्तं पूजां समाप्य गुरुञ्च वस्त्रालंकारादिभिर्यथाशक्ति सम्पूज्य कुमारेण सह सर्वांस्तान् त्रिः प्रदक्षिणीकृत्य सम्प्रार्थ्यावाहनक्रमेण देवता उद्बासयेत् ॥ ततो गुरुः प्राङ्मुख उपविश्य प्रत्यङ्मुखोपविष्टं कृतप्रणामं कुमारमाशीर्भिरभिनन्द्य तण्डुलपूर्णपात्रे अंगुष्ठानामिकाभ्यां सुवर्णशलाकया वा प्रणवपूर्वकं नमःसहितेष्टदेवतानामाक्षराणि[^१] अकारादि पञ्चाशद्वर्णांश्चोच्चारयन्नेव लेखयेत् । ततो गुरुं ब्राह्मणांश्च भोजनादिना सन्तोष्य कर्मेश्वरार्पणं कुर्यात् ॥ ॥ इत्यक्षरारम्भाविधिः॥

[^१]: "ॐ नमः सिद्धम् इति लिखेत् पूर्वसम्प्रदायात्" इति सं॰ रत्नमालायाम् ॥

## अनुपनीतधर्माः

अथानुपनीतधर्माः ॥ प्र॰ पारिजाते गौतमः -

> प्रागुपनयनात्कामचारकामवादकामभक्षाः

इति ॥ कामचार इच्छागतिः । कामवादोऽश्लीलादिभाषणम् । कामभक्षः पर्युषितादिभक्षणम् । एतेषु प्रागुपनयनान्न दोष इत्यभिप्रायः ॥ विष्णुपुराणेऽपि -

> भक्ष्याभक्ष्ये तथा पेये वाच्यावाच्ये तथानृते ।  
अस्मिन्काले न दोषः स्यात्स यावन्नोपनीयते

इति ॥ एतच्च महापातकव्यतिरिक्तविषयम् । तदुक्तं स्मृत्यन्तरे -

> स्यात्कामचारभक्षोक्तिर्महतः पातकादृते  

इति ॥ दैवान्महापातकसम्भवे पित्रादिभिस्तत्प्रायश्चित्तं कर्तव्यम् । 

> अनुपेतस्तु यो विप्रो मद्यं मोहात्पिबेद्यदि ।  
तस्य कृच्छ्रत्रयं कार्यं पित्रा भ्रात्रा तथैव च

इति पराशरीये जातूकर्योक्तेः ॥ आचारविषये त्वाह बोधायनो धर्मसूत्रे ( बो. ध. सू. १. ३. ७ ) 

> नास्य कर्म नियच्छन्ति किञ्चिदामौञ्चिबन्धनात् ।  
वृत्या शूद्रसमो ह्येष यावद्वेदेषु जायते

इति ॥ अस्पृश्यस्पर्शने 

> शिशोरभ्युक्षणं प्रोक्तं बालस्याचमनं स्मृतम् ।  
रजस्वलादिसंस्पर्शे स्नानमेव कुमारके

इति प्र॰ पारिजाते स्मृतिदीपिकावचनम् ॥ शिश्वादीनां लक्षणं च तत्रैवोक्तम् -

> प्राक्चूडाकरणाद्बालः प्रागन्नप्राशनाच्छिशुः ।  
कुमारकस्तु विज्ञेयो यावन्मौञ्जीनिबन्धनम्

इति ॥