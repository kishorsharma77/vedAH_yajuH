+++
title = "५२ पार्वणस्थालीपाकविधिः"

+++
॥ अथ पार्वणस्थालीपाकविधिः ॥ तत्रेदं गृह्यम् (बो. गृ. शे. सू. ४. ८) 

> पर्वणि पर्वणि चाऽऽग्नेयस्थालीपाकेन यजेत ॥ उपवास एव कालान्तरे भोजनमतृप्तिश्चान्नस्य च ॥ 

(बो. गृ. शे. सू. ४. ९) 

> कथमु खल्वनाहिताग्नेर्दर्शपूर्णमासौ भवत इति ॥ अथ श्वोभूतेऽग्निमुपसमाधाय सम्परिस्तीर्य दक्षिणतो ब्राह्मणमुपवेशयति ॥ उत्तरत उदपात्रमिति निधाय जघनेऽग्निं कृष्णाजिने व्रीहीनिर्वपति ॥ प्रथमे स्थालीपाक आज्यं संस्कृत्य कूष्माण्डैर्जुहुयात् – 
>
>> कर्मादिष्वेतैर्जुहुयात्पूतो देवलोकान्तसमश्नुते
>
> इति ब्राह्मणम् ॥

( बो. गृ. सू. २.१०)

> स एष आघारवान्स्यादाग्निहोत्रिको वाऽप्यापूर्विको वा ॥

तदारम्भकालमाह प्र॰ पारिजाते शौनकः – 

> पौर्णमासी तु सम्प्राप्ता या विवाहादनन्तरम् ।  
ततः प्रक्रम्य कुर्वीत स्थालीपाकं तु पर्वसु ॥  
तत्र यद्यप्यमावास्या विवाहानन्तरं पतेत् ।  
तथापि पौर्णमास्यादि स्थालीपाकक्रिया स्मृता

इति ॥ बोधायनोऽपि - 

> सायं प्रातः क्रियाणां तु सायमारभ्भ इष्यते ।  
पूर्णमासस्य दर्शस्य प्रारम्भः पूर्णमासतः ॥  
चतुर्थीहोममध्ये तु प्राप्यते यदि पूर्णिमा ।  
प्रक्रम्य यागः कर्तव्यस्त्वन्वाधानपुरस्सरः

इति ॥ तेन विवाहात्परंभाविप्रथमपौर्णमास्यां स्थालीपाकारम्भः कार्यो न तु दर्शे इत्युक्तं भवति ॥ तत्र मलमासपौषमासगुरुशुक्रास्तादिसत्त्वेऽप्यारम्भः कार्यः । 

> उपरागोऽधिमासश्च यदि प्रथमपर्वणि ।  
तथा मलिम्लुचे पौषे नान्यारम्भणमिष्यते ॥  
गुरुभार्गवयोर्मोढ्ये चन्द्रसूर्यग्रहे तथा

इत्यादि सङ्ग्रहवचनानि तु आलस्यादिना स्वकालानुपक्रान्तस्थालीपाकादिप्रारम्भनिषेधविषयाणि - 

> नामकर्म च दर्शेष्टिं यथाकालं समाचरेत् ।  
अतिपाते सति तयोः प्रशस्ते मासि पुण्यभे

इति गर्गोक्तरित्येवं प्रयोगपारिजातादिषूक्तम् ॥ त्रिकाण्डमण्डने तु याज्ञिकसम्प्रदायमनूद्य उक्तसङ्ग्रहवचनैर्वचनान्तरैश्च मलमासादिदोषरहितपौर्णमास्यामेव दर्शपूर्णमासाद्यारब्धव्यमिति सिद्धान्तितम् ॥ तत्र यागकालमाह प्र॰ पारिजाते वृद्धशातातपः -

> पर्वणो यश्चतुर्थोंऽश आद्याः प्रतिपदस्त्रयः ।  
यागकालः स विज्ञेयः प्रातरुक्तो मनीषिभिः

इति । अत्र प्रातरिति विशेषणात्सूर्योदयादुपरि मुहूर्तत्रयं मुख्यकाल इत्युक्तं भवति ॥ निर्णयसिन्धौ गोभिलोऽपि -

> पक्षान्ता उपवस्तव्याः पक्षादयोऽभियष्टव्याः

इति । उपवासश्चान्वाधानम् ॥ अनेन पर्वण्यन्वाधानं प्रतिपदि यागः इत्यवसीयते ॥ तत्र तिथिद्वैधे पर्वप्रतिपदोः सन्धिमनुलक्ष्य यागकालो निर्णतव्यः ॥ तद्विवेकमाह पारिजाते गोभिलः -

> आवर्तने यदा सन्धिः पर्वप्रतिपदोर्भवेत् ।  
तदहर्याग इष्येत परतश्चेत्परेऽहनि ॥  
पर्वप्रतिपदोः सन्धिरर्वागावर्तनाद्यदि ।  
तस्मिन्नहनि यष्टव्यं पूर्वेद्युस्तदुपक्रमः ॥  
आवर्तनात्परः सन्धिर्यदि तस्मिन्नुपक्रमः ।  
परेद्युरिष्टिरित्येष पर्वद्वयविनिर्णयः

इति ॥ आवर्तन शब्देनाह्नो मध्यतनसन्धिरूपः काल उच्यते 

> आवर्तनात्तु पूर्वाह्णो ह्यपराह्णस्ततः परः ।  
मध्याह्नस्तु तयोः सन्धिर्यदावर्तनमुच्यते

इति वचनात् ॥ लौगाक्षिरपि -

> पूर्वाह्णे वाथ मध्याह्ने यदि पर्व समाप्यते ।  
उपोष्य तत्र पूर्वेद्युस्तदर्याग इष्यते ॥  
अपराह्णेऽथवा रात्रौ यदि पर्व समाप्यते ।  
उपोष्य तस्मिन्नहनि श्वोभूते याग इष्यते

इति ॥ अत्रापराह्णशब्देनाऽवर्तनादुपरितनकालो विवक्षितः ॥ सन्धिनिर्णये तिथिह्रासवृद्ध्यो समीकरणमाह सं॰ मालायां माधवः -

> वृद्धिः प्रतिपदो यास्ति तदर्धं पर्वणि क्षिपेत् ।  
क्षयस्यार्धं तथा त्यक्त्वा सन्धिर्निर्णीयतां सदा

इति ॥ पौर्णमास्यां विशेषमाह तत्रैव कात्यायनः -

> सधिः चेत्सङ्गवादूर्ध्वं प्राक्पर्यावर्तनाद्रवेः ।  
सा पौर्णमासी विज्ञेया सद्यस्कालविधौ तिथिः

इति ॥ सङ्गवावर्तनयोरन्तरा सन्धिश्चेत्तद्दिन एव सद्योऽन्वाधानं कृत्वा यागं कुर्यान्न पूर्वेद्युरन्वाधानमित्यभिप्रायः ॥ अमावास्यायां विशेषमाह बोधायनः – 

> द्वितीया त्रिमुहूर्ता चेत्प्रतिपद्यापराह्णिकी ॥  
अन्वाधानं चतुर्दश्यां परतः सोमदर्शनात् 

इति ॥ प्रतिपद्यस्तमयात्पूर्वं त्रिमुहूर्तद्वितीयाप्रवेशे चन्द्रदर्शनसम्भवात्तत्पूर्वदिने यागं चतुर्दश्यामन्वाधानं च कुर्यादिति तदर्थो ज्ञेयः ॥ कात्यायनश्च – 

> यजनीयेऽह्नि सोमश्चेद्वारुण्यां दिशि दृश्यते ।  
तत्र व्याहृतिभिर्तुत्वा दण्डं दद्याद्विजातये

इति ॥ यागदिने चन्द्रदर्शनराहित्यमेवाभिप्रेत्य बोधायनकारिकामुदाजहार विष्णुभट्टः -

> इष्टेरलं सा प्रतिपत्स्वनाड्यः सप्ताष्ट यस्या दिवसे भवन्ति ।  
क्षीणासु तत्कर्म तिथेरिहाद्यः कल्पोऽथ वृद्धासु भवेद्द्वितीयः

इति ॥ एतदर्थप्रतिपादकश्लोकान्तरमपि सञ्जग्राह - 

> प्रतिपत्पर्वयोगार्धे हीने वा पर्वणोऽधिके ।  
सप्ताष्टावरनाड्यह्नि प्रतिपच्चेदलं यजेत्

इति ॥ एवं चन्द्रदर्शनदोषसम्भावनायां प्रतिपाद्युतामावास्यायामिष्टिकरणे विशेषमाह निर्णयसिन्धौ गार्ग्यः - 

> प्रतिपद्यप्रविष्टायां यदि चेष्टिः समाप्यते ।  
पुनः प्रणीय कृत्स्नेष्टिः कर्तव्या यागवित्तमैः

इति ॥ गृह्याग्नेर्नायं नियम इति मदनपारिजातः ॥

एवमुक्तप्रकारेण निर्णीते यागदिने पार्वणस्थालीपाकमारभमाणः प्रथमप्रयोगे पूर्वेद्युरन्वारम्भणीयहोमं कुर्यात् ॥ अन्वारम्भणीयविधिरुक्तः प्र॰ चितामणौ -

> इष्टिं यदैवारभते तदान्वारम्भेष्टिहोमं विधिवद्विघ्यात् ।  
कृत्वा तदौपासनकर्म पश्चात्सङ्कल्प्य कृत्वाऽऽप्रणिधानतश्च ॥  
संस्कृत्य सर्पिः पृथिवीति होत्रा चतुर्गृहीतं मनसा जुहोतु ।  
पूर्णा च पश्चादनुद्रुत्य चाग्नीषोमादिकाभ्यामपरं तथैव ।  
निवेशनी सङ्गमनी च यत्ते देवादिकाभ्यां च हुनेत्तृतीयम् ।  
ततो हविर्निर्वपणादिकर्म हुताशनास्यान्तमथ प्रकुर्यात् ॥  
पक्वं कृशानौ जुहुयादथाग्नाविष्ण्वादिकाभ्यां प्रथमं मनुभ्याम् ।  
ततः पुरोऽनूच्य मनुं प्रणो देव्यानो दिवश्चेति हुनेद्द्वितीयम् ॥  
अन्यच्च पक्वं त्विह पीपिवांसं ये ते सरस्वेति मनुद्वयेन ।  
ततो घृतं व्याहृतिभिश्च हुत्वा स्विष्टं वरान्तं सकलं विधाय ॥  
इध्मानि सन्नह्य दिने च तस्मिन् श्वो यक्ष्य इत्यागुरमप्युदीर्य ।  
वह्नेर्व्रती चोपवसेत्समीपे श्वः प्रातरिष्टिं विधिवद्विध्यात्

इति ॥

## अन्वारम्भणीयपार्वणस्थालीपाकयोः प्रयोगः

अथान्वारम्भणीयपार्वणस्थालीपाकयोः प्रयोगः ॥ कर्ता पौर्णमास्यां प्रातरौपासनान्तं नित्यकर्म कृत्वा कृतस्नानादिचतुष्टय आचम्य प्राणानायम्य देशकालौ सङ्कीर्य 

> श्रीपरमेश्वरप्रीत्यर्थं सत्यधिकारे यावञ्जीवं दर्शपूर्णमासस्थालीपाकाभ्यां यक्ष्ये

इति सङ्कल्प्य गणपतिं सम्पूज्य नान्दीसमाराधनं[^१] कृत्वा “आग्निः प्रीयताम्" इति पुण्याहं वाचयित्वा पुनः प्राणानायम्य देशकालौ सङ्कीर्त्य 

[^१]:

    “अथान्वारम्भमादध्यात्पौर्णमास्यां विधानतः ।  
    नान्दीमुखं तु पूर्वेद्युरपरेद्युस्तथाशिषः” 
    
    इति प्र॰ तिलके ॥

> दर्शपूर्णमासावारप्स्यमाणोऽन्वारम्भणीयस्थालीपाकहोमं करिष्ये

इति सङ्कल्प्य 

> अन्वारम्भणीयस्थालीपाकहोमः कर्म, आघारवत्तन्त्रम्, पञ्चदश दारुरिध्मः, अग्नीषोमावाज्यभागौ, पचनो नामाग्निः, अग्नाविष्णू सरस्वती सरस्वांश्च प्रधानदेवताः चरुर्हविः, अग्निःस्विष्टकृत्, 

इत्याद्यन्वाधायाऽप्रणीताभ्यः कृत्वाऽज्यं संस्कृत्य स्रुक्स्रुवौ सम्मृज्य स्रुचि चतुर्गृहीतं गृहीत्वा तूष्णीं समिधमाधाय चतुर्होतारं मनसानुद्रुत्य जुहोति -

> ॐ पृथिवी होता । द्यौरध्वर्युः । रुद्रोऽग्नीत् । बृहस्पतिरुपवक्ता । वाचस्पते वाचो वीर्येण । सम्भृततमेनाऽयक्ष्यसे । यजमानाय वार्यम् । आसुवस्करस्मै । वाचस्पतिस्सोमम्पिबति । जजनदिन्द्रमिन्द्रियाय स्वाहा
[[TODO: परिष्कार्यम्]]

इति ॥ (वाचस्पतये ब्रह्मण इदं॰) ॥ अथ स्रुवेण कूष्माण्डैर्हुत्वा “वैश्वानराय" इत्युपस्थाय वरं दत्वा पुनस्स्रुचि चतुर्गृहीतं गृहीत्वा सारस्वतहोमौ जुहोति - 

> ॐ पूर्णा पश्चादुत पूर्णा पुरस्तादुन्मध्यतः पौर्णमासी जिगाय । तस्यां देवा अधिसंवसन्त उत्तमेनाक इह मादयन्तो३मनीषोमौ प्रथमौ वीर्येण वसून्रुद्रानादित्यानिह जिन्वतम् । माध्यँ हि पौर्णमासं जुषेथां ब्रह्मणा वृद्धौ सुकृतेन सातावथाऽस्मभ्यँ सहवीराँ रयिं नियच्छतँ स्वाहा
[[TODO: परिष्कार्यम्]]

इति ॥ (पौर्णमास्या इदं॰) ॥ अथापरं चतुर्गृहीतं गृहीत्वा जुहोति - 

> ॐ निवेशनी सङ्गमनी वसूनां विश्वा रूपाणि वसून्यावेशयन्ती । सहस्रपोषँ सुभगा रराणा सा न आगन्वर्चसा संविदानो३यत्ते देवा अधुर्भागधेयमावास्ये संवसन्तो महित्वा । सा नो यज्ञं पिपृहि विश्वबारे रयिन्नो धेहि सुभगे सुवीरँ स्वाहा
[[TODO: परिष्कार्यम्]]

इति ॥ (अमावास्याया इदं॰) ॥ अथ शूर्पे प्रागग्रे पवित्रे निधाय तण्डुलान्निर्वपति – 

> दे॒वस्य॑ त्वा॰ हस्ता॑भ्याम॒ग्नाविष्णु॑भ्यां जुष्टं॒ निर्व॑पामि

इति त्रिर्यजुषा सकृत्तूष्णीम् 

> सर॑स्वत्यै॒ जुष्टं॒ निर्व॑पामि, सर॑स्वते॒ जुष्टं॒ निर्व॑पामि

इति निरुप्य

> दे॒वस्य॑ त्वा॰ हस्ता॑भ्याम॒ग्नाविष्णु॑भ्यां वो॒ जुष्टं॒ प्रोक्षा॑मि॒ सर॑स्वत्यै॒ सर॑स्वते

इति सकुन्मन्त्रेण द्विस्तूष्णीं प्रोक्ष्य त्रिः प्रक्षाल्यैकस्यां स्थाल्यां तिरः पवित्रमप आनीय तण्डुलान्प्रास्य चरुश्रपणाद्यग्निमुखान्तं कृत्वा 

> अ॒ग्ना॒विष्णुभ्यां॑ त्वा, सर॑स्वत्यै त्वा, सर॑स्वते त्वा

इति ॥ चरुं विभज्य पक्वादवदानधर्मेणावदाय जुहोति - 

> ॐ अग्नाविष्णू महितद्वां महित्वं वीतं घृतस्य गुह्यानि नाम । दमे दमे सप्तरत्ना दधाना प्रतिवां जिह्वा घृतमाचरण्यो३मग्नाविष्णू महि धाम प्रियं वां वीथो घृतस्य गुह्या जुषाणा । दमे दमे सुष्टुतीर्वावृधाना प्रति वां जिह्वा घृतमुच्चरण्येत्स्वाहा
[[TODO: परिष्कार्यम्]]

इति ॥ (अग्नाविष्णुभ्यामिदं॰) ॥ अथ द्वितीयपक्वमवदानधर्मेणावदाय जुहोति -

> ॐ प्रणो देवी सरस्वती वाजेभिर्वाजिनीवती । धीनामवित्र्यवतो३मा नो दिवो बृहतः पर्वतादा सरस्वती यजतागन्तु यज्ञम् । हवं देवी जुजुषाणा घृताची शग्मान्नो वाचमुशती शृणोतु स्वाहा
[[TODO: परिष्कार्यम्]]

इति ॥ (सरस्वत्या इदं॰) ॥ पुनस्तथैवाऽवदाय तृतीयपक्वं जुहोति - 

> ॐ पीपिँवासँ सरस्वतस्तनं यो विश्वदर्शतः । धुक्षीमहि प्रजामिषों ३ ये ते सरस्व ऊर्मयो मधुमन्तो घृतश्चुतः । तेषान्ते सुम्नमीमहे स्वाहा
[[TODO: परिष्कार्यम्]]

इति ॥ (सरस्वत इदं॰) ॥ अथ स्विष्टकृतं त्रयाणामप्युत्तरार्धात्सकृत्सकृदवदाय द्विरभिघार्य व्याहृतीरुपहत्य पुरस्तात्स्रुवाहुतिं हुत्वा "हव्यवाहं, स्विष्टमग्ने" इति द्वाभ्यां स्विष्टकृतं हुत्वा, मेक्षणप्रहरणादि होमशेषं समापयेत् ॥

अथ तदानीमेव प्राणानायम्य देशकालौ सङ्कीर्त्य 

> श्रीपरमेश्वरप्रीत्यर्थं पौर्णमासस्थालीपाकहोमं करिष्ये, पचनो नामाऽग्निः, अग्निर्देवता, चरुर्हविः, अग्निस्स्विष्टकृत्

इत्यादि 

> एवं साङ्गेन कर्मणा श्वो यक्ष्ये

इति सङ्कल्प्य व्याहृतीभिस्तिस्रस्समिधोऽन्वाधायेध्माबर्हिषी सन्नह्य दम्पती तस्मिन्नहन्यक्षारलवणाऽशनादिव्रतचारिणावुपवसेताम् ॥ अथ श्वोभूते प्रातरौपासनं हुत्वा “जुष्टो॒ दमू॑नाः॒” इत्यग्निमुपस्थाय प्रदक्षिणं परिसमूह्य पर्युक्ष्य परिस्तीर्य शूर्पेण सह प्राकृतपात्राण्यासाद्याऽऽप्रणीताभ्यः कृत्वा 

> दे॒वस्य॒ त्वा॰ अ॒ग्नये॒ जुष्टं॒ निर्वा॑पामि

इति तण्डुलान्निरुप्य प्रोक्ष्य चरुं श्रपयित्वाऽऽज्यसंस्काराद्यग्निमुखान्तं कृत्वा पक्वाज्जुहोति 

> ॐ अ॒ग्निर्मू॒र्धा॰ जिन्वतों३ भुवो॑ य॒ज्ञस्य॒॰ हव्य॒वाहँ॒ स्वाहा॑

इति ॥ (अग्नय इदं॰) ॥ अथ स्विष्टकृतमवदायान्तःपरिधौ निधाय स्रुवेणाऽऽज्याहृतिमुपजुहोति – 

> ॐ ऋषभं वाजिनं वयम् । पूर्णमासं यजामहे । स नो दोहताँ सुवीर्यम् । रायस्पोषँ सहस्रिणम् । प्राणाय सुराधसे । पूर्णमासाय स्वाहा
[[TODO: परिष्कार्यम्]]

इति ॥ (पूर्णमासायेदं॰) ॥ अथ स्विष्टकृत्प्रभृति प्रागुत्तरपरिषेकात्कृत्वा हुतशेषादामलकप्रमाणमुपस्तीर्णाऽभिघारितं हविरुपादाय प्राश्नाति – 

> आयुरसि विश्वायुरसि । सर्वायुरसि सर्वमायुरसि ॥ सर्वं म आयुर्भूयात् । सर्वमायुर्गेषम्
[[TODO: परिष्कार्यम्]]

इति ॥ प्राश्याऽऽचम्य जठरमभिमृशति - “यत इन्द्र, स्वस्तिदा" इति द्वाभ्याम् ॥ अथोत्तरपरिषेकादि होमशेषं समापयेत् ॥ ॥ अथाऽमावास्यायां "दर्शस्थालीपाकहोम करिष्ये" इति सङ्कल्प्य सर्वं पूर्ववत्कुर्यात् । स्विष्टकृदवदानान्ते - 

> ॐ अमावास्या सुभगा सुशेवा । धेनुरिव भूय आप्यायमाना । सा नो दोहताँ सुवीर्यम् । रायस्पोषँ सहस्रिणम् । अपानाय सुराधसे । अमावास्यायै स्वाहा ॥ 
[[TODO: परिष्कार्यम्]]

(अमावास्याया इदं॰) ॥ इति स्रुवाहुतिमुपजुहुयादिति विशेषः ॥

## दर्शपूर्णमासस्थालीपाकयोरतिपाते प्रायश्चित्तम्

अथ दैवाद्दर्शपूर्णमासस्थालीपाकयोरतिपाते प्रायश्चित्तम् ॥ गृ॰ सङ्गृहे - 

> दर्शे च पूर्णमास्याञ्च स्थालीपाकव्यतिक्रमे ।  
अग्ने नयेत्यादेवानामित्याभ्यां स्रुचि सर्पिषा ॥  
चतुर्गृहीतमाज्यञ्च जुहुयात्पक्ववद्बुधः ।  
दर्शव्यतिक्रमे पूर्णमास्यां वैश्वानरादिना ॥  
पृष्टो दिवीति जुहुयात्पार्वणाऽतिक्रमे विधिः ।  
द्वयोरतिक्रमे स्थालीपाकयोः स्यादयं विधिः ॥  
स्थालीपाकत्रयाऽतीते प्रारम्भः स्यात्पुनर्ध्रुवम्

इति ॥ अत्र मुख्यकालाऽतिपत्तिर्गौणकालातिपत्तिरिति द्विविधा ह्यतिपत्तिः, अनापदि मुख्यकालाऽतिक्रमेऽपि प्रायश्चित्तं कार्यम् । आपदि गौणकालस्याऽप्यतिपत्तौ प्रायश्चित्तं कार्यं नाऽन्यथा । तदाह गोपालः -

> आपत्सु गौणकाले स्यादिष्टिर्नैव त्वनापदि ।  
गौणकालेऽप्यतिक्रान्ते प्रायश्चित्तानि मन्वते

इति ॥ गौणकालञ्चाऽऽह - “गौणा अर्वाक्तु पर्वणः” इति आगामिपर्वणः प्रागित्यर्थः ॥

अथ तद्विधानक्रमः ॥ दर्शेऽतिपन्ने 

> दर्शकालाऽतिक्रमणप्रायश्चित्तपूर्वकं दशस्थालीपाकहामं करिष्ये

इति सङ्कल्प्याऽग्निमुखान्तं कृत्वा स्रुचि चतुर्गृहीतं गृहीत्वा पथिकृत्प्रधानमन्त्राभ्यां जुहुयात् - 

> ॐ अग्ने नय सुपथा राये अस्मान् विश्वानि देव वयुनानि विद्वान् । युयोध्यस्मज्जुहुराणमेनो भूयिष्ठान्ते नमउक्तिं विधेमो ३ मा देवानामपिपन्थामगन्म यच्छक्नवाम तदनु प्रवोढुम् । अग्निर्विद्वान्त्स यजात्सेदु होता सो अध्वरान्त्स ऋतून् कल्पयाति स्वाहा
[[TODO: परिष्कार्यम्]]

इति ॥ (अग्नये पथिकृत इदं॰) ॥ अथ पक्वहोमादि सर्वं कुर्यात् ॥

अथ पौर्णमास्यामतिपन्नायां 

> पौर्णमासकालाऽतिक्रमप्रायश्चित्तपूर्वकं पौर्णामासस्थालीपाकहोमं करिष्ये

इति सङ्कल्प्याऽग्निमुखान्ते स्रुचि चतुर्गृहीतं गृहीत्वा ॐ वैश्वानरीप्रधानमन्त्राभ्यां जुहुयात् -

> वै॒श्वा॒न॒रो न॑॰ वाह॑सों ३ पृ॒ष्टो दि॒वि॰ नक्तँ॒ स्वाहा॑ 

इति ॥ (अग्नये वैश्वनरायेदं॰) इति ॥ उभयोरप्यतिपन्नयोः पथिकृद्वैश्वानर्यौ कृत्वाऽन्तिमस्थालीपाकमेव कुर्यात् । आदिमस्य तु गौणकालस्याऽप्यतीतत्वाल्लोप एव ॥ ॥ त्र्यादिष्वतीतेषु पुनरन्वारम्भणीयपूर्वकं स्थालीपाकं कुर्यात् ॥ अथोक्तपार्वणव्रतलोपे 'व्रतलोपप्रायश्चित्तं करिष्ये' इति सङ्कल्प्य पूर्ववदग्निमुखान्ते स्रुचि चतुर्गृहीतं गृहीत्वा -

> ॐ त्वमग्ने व्रतपा असि देव आ मर्त्र्येष्वा । त्वं यज्ञेष्वीड्यों ३ यद्वो वयं प्रमिनामव्रतानि विदुषां देवा अविदुष्टरासः । अग्निष्टद्विश्वमापृणाति विद्वान्येभिर्देवाँ ऋतुभिः कल्पयाति स्वाहा ॥ (अग्नये व्रतपतय इदं॰) ॥ 
[[TODO: परिष्कार्यम्]]

इति जुहुयात् ॥ ॥ अथ ग्रहणसन्निपाते प्रायश्चित्तमुक्तं प्र॰ तिलके -

> प्रायश्चित्तन्तु जुहुयाद्ग्रहणे चन्द्रसूर्ययोः ।  
उद्वयञ्च तथोदुत्यं चित्रञ्च व्याहृतीरपि ॥  
नवो नवो यमादित्या मिन्दा व्याहृतिभिस्तथा ।  
सोमोऽपरागे जुहुयादिति केचिद्वदन्ति च

इति ॥ ॥ अथ भार्यायां रजस्वलायां विशेषमाह कात्यायनः -

> प्रक्रान्तमग्निहोत्रादि कर्म यच्छ्रुतिचोदितम् ।  
आर्तवाऽभिप्लुतां नारीं विहाय कुरुते द्विजः

इति ॥ आरम्भोत्तरं रजस्वलायां स्थालीपाकादिकं तां विहायैव कुर्यादित्यर्थः ॥ ॥ एवं जायामवाप्य दौर्ब्राह्मण्यपरिहारायाऽनुकूले सत्यग्न्याधेयञ्च कुर्यात् । तथा चेयं गृह्यपरिभाषा (बो. गृ. प. सू. १. १०) 

> यथाश्रद्धमत ऊर्ध्वं जीवति पितर्यग्नीनादधीतेति बोधायनः ॥ जीवति मृते वा जायामवाप्य दशमेऽहनीति शालिकिः ॥ मा दुर्ब्राह्मणो भवति ॥ अथाप्युदाहरन्ति -
>
>> यस्य वेदश्च वेदी च विच्छिद्येते त्रिपूरुषम् ।  
स वै दुर्ब्राह्मणो नाम यश्चैव वृषलीपतिः
>
> इति ॥ औपासनो वा नित्यो धार्य इति न दुर्ब्राह्मणो भवति

इति ॥ एतेनाऽशक्तस्यौपासनेनाऽप्यजस्रधृतेन दौर्बाह्मण्यपरिहारो भवतीत्यवगम्यते ॥