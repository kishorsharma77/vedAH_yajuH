+++
title = "२० जातकर्म"

+++
॥ अथ जातकर्म ॥ (प्रहुतः) (बो. गृ. सू. ११. ५) 

> अथयद्धुत्वा दीयते स प्रहुतो यथैतज्जातकर्म चौलं चोत" ॥ 

(बो. गृ. सू. २. १) 

> अथ प्रहुतः । जातं कुमारमभिमन्त्रयते - 'अद्भ्यः सम्भूतः' इत्येतेनानुवाकेन । अथैनं स्नापयति -'क्षेत्रियै त्वा निर्ऋत्यै त्वा' इति षड्भिरनुच्छंदसम् । अथैनं स्वोपस्थ आदधाति- 'अङ्गादङ्गात्संभवसि॰ शतम्' इति । अथैनं मूर्ध्न्यभिजिघ्रति-'अश्मा भव॰ जिम्राम्यसौ' इति नक्षत्रनामधेयेन । अथास्य दक्षिणे कर्णे जपति - ‘अग्निरायुष्मान्' इति पञ्चभिः पर्यायैः । अथैनं दधिमधुघृतमिति समुदायुत्य हिरण्येन प्राशयति - 'प्राणो रक्षति विश्वमेजत्' इत्येतेनानुवाकेन प्रत्यृचम् । अतिशिष्टं गोपदे निनयति व्याहृतीभिः । अथैनं मातुरुपस्थ आदधाति –
>
>> सीद त्वं मातुरस्या उपस्थे 
>
> इति चतसृभिः सहँसाभिः । स्तनमभिमन्त्रयते -
>
>> यस्ते स्तनः॰ धातवेकः
>
> इति ॥ धयन्तमनुमन्त्रयते - 'द्यौस्ते॰ पश्चात्' इति ॥ अथास्योदकुम्भमुच्छिरसि निदधाति -
>
>> आपः सुप्तेषु जाग्रत रक्षाँसि निरितो नुध्वम् 
>
> इति ॥ अथ देवयजनोल्लेखनप्रभृत्याग्निमुखात्कृत्वा पक्वाज्जुहोति –
>
>> हरिँ हरन्तमनुयन्ति देवाः
>
> इति पुरोनुवाक्यामनूच्य 
>
>> मा च्छिदो मृत्यो मा वधीः
>
> इति याज्यया जुहोति । अथाज्याहुतीरुपजुहोति - 'सद्यश्चकमानाय' इत्यान्तादनुवाकस्य । स्विष्टकृत्प्रभृति सिद्धमाधेनुवरप्रदानात् । अथानोयुगं रथयुगं वा स्नाप्याच्छाद्यालङ्कृत्य अग्रेणाग्निमुदृत्य तस्याग्रेणाश्वत्थपर्णेषु हुतशेषं निदधाति -'नम आव्याधिनीभ्यः' इति ॥ अथास्तमित आदित्ये गौरसर्षपान् फलीकरणमिश्रान् अञ्जलिना जुहोति - 
>
>> कृणुष्व पाजः प्रसितिं न पृथ्वीम्
>
> इत्येतेनानुवाकेन प्रत्यृचम् । अथौदनं तिलसक्तुभिर्घृतेनेति समुदायुत्य गोष्ठेऽश्वत्थपर्णेषु हुतशेषं निदधाति - 
>
>> अघोराय महाघोराय नेजमेषाय नमो नमः
>
> इति । अथातिशिष्टं सर्वा दिशः संप्रकिरन्ति -
>
>> आवेशनी ह्यश्रुमुखी कुतूहली हस्तिनी जृम्भिणी स्तंभिनी मोहिनी च । कृष्णा विशाखा रिमलब्रह्मरात्री भ्रातृव्यसङ्घेषु पतन्त्यमोघाः । ताभ्यो वै मातृभ्यो नमो नमः 
>
> इति । स एवमेव फलीकरणहोमप्रभृति सायंप्रातर्दशरात्रं करोति । नानुत्थितायां सूतिकायां भोज्यान्नता। दशम्यामुत्थानम् ॥

( बो. गृ. प. सू. १. ११) 

> सा यदि पुत्रप्रसूर्भवति प्रसिद्धमौपासने जातकर्म कृत्वाऽन्यत्र फलीकरणहोमं जुहोति स सूतकाग्निर्भवति । तं दशाहं धारयति । अथ नवम्यां व्युष्टायां सूतकाग्नावाज्यं विलाप्योत्पूय युगमुत्थापयति - 'ब्रह्म जज्ञानम्' इति । अथोदकुम्भमुत्थापयति - 'भूर्भुवः सुवरोम्' इति । अथैनमप्सु विसर्जयति - 'समुद्रं वः॰ चिमत्पयः' इति ॥ अथैतेनैव यथेतमेत्य सूतकाग्निमुपतिष्ठते - 
>
>> बोधा नो अस्य॰ वन्दे अग्ने 
>
> इति । अथ पुत्रप्रसूमुपतिपतिष्ठते - 'स बोधि॰ द्वेषाँसि' इति । अथ कुमारमुत्थापयति -
>
>> उत्तिष्ठ ब्रह्मणस्पते॰ सचा
>
> इति ॥ अथैनमादायोपनिष्क्रम्यादित्यमुदीक्षयति -
>
>> उद्वयं तमसस्परि, उदु त्यं, चित्रं, तद्विष्णोः परमं पदं
>
> इति चतसृभिः । अथैतेनैव यथेतमेत्य कुमारं मातृहस्ते दत्वा सूतकाग्नावाज्यस्य जुहोति - 'हिरण्यगर्भः समवर्तताग्रे' इत्यान्तादनुवाकस्य प्रत्यृचम् । उत्सृजति सूतकाग्निम् । 
>
>> आयुर्दा अग्ने हविषो जुषाणः
>
> इत्यरण्योर्वा समारोपयति । तमुपनयने मन्थति । अयौपासनमुपतिष्ठते -
>
>> अग्न आयूँषि पवसे, अग्ने पवस्व स्वपाः
>
> इति द्वाभ्याम् । ज्योतिष्मत्या पुत्रस्य नाम गृह्णाति - 'अन्नादमेवैनं करोति' इति ब्राह्मणम् । अथैनं मूर्ध्न्यवघ्रायाभिमन्त्रयते –'अग्निरायुष्मान्' इति पञ्चभिः पर्यायैः । प्रवासादेत्यागतं वा पुत्रमेतैरेवाभिमन्त्रयते । प्रसिद्ध दशम्यामुत्थानम् ॥

मनुः -

> प्राङ्नाभिवर्धनात्पुंसो जातकर्म विधीयते

इति ॥ एतेन विवरणेन शिशोर्नालच्छेदनात्पूर्वं जातकर्मणो मुख्यः काल इत्यवगम्यते । न च तदानीं पितुराशौचशंकया कर्मानधिकारः इति वाच्यम् । 

>  यावन्न च्छिद्यते नाळो तावन्नाप्नोति सूतकम् 

इति पराशरीयजैमिनिवचनेन नाळच्छेदनात् प्रागाशौचस्यासम्भवात् । एतच्च सूतकान्तरमध्येपि कार्यम् ॥ 

> सूतके तु समुत्पन्ने पुत्र जन्म यदा भवेत् । कर्तुस्तात्कालिकी शुद्धिः

इति प्र॰ पारिजाते सूतकान्तरस्यापि तत्कालशुद्धिविधानात् । ततः सचैल स्नानं विहितं तत्रैव - 

> जाते पुत्रे पितुः स्नानं सचैलं तु विधीयते

इति । तच्च रात्रावपि कार्यम् -

> पुत्रजन्मनि यज्ञे च तथा संक्रमणे रवेः ।  
राहोश्च दर्शने स्नानं प्रशस्तं नान्यथा निशि

इति ॥ तत्रैव जाबालिवसिष्ठोक्तेः ॥ जातकर्मणि हेम्नैव नान्दीश्राद्धं कार्यम् -

> पुत्रजन्मनि कुर्वीत श्राद्धं हेम्नैव बुद्धिमान्

इति हेमाद्रौ संवर्तकोक्तेः । मुख्यकालातिपत्तौ सूतकान्ते कार्यमित्याह जाबालिः -

> दैवादतीतकालं चेदतीते सूतके भवेत्

इति ॥

## जातकर्मप्रयोगः

अथ जातकर्मप्रयोगः ॥ पिता जातमात्रस्य पुत्रस्य मुखमवलोक्य नालच्छेदात्पूर्वं नद्यादौ सचैलं स्नात्वाहतं वासः परिधाय तदानीमेव हिरण्येन नान्दीसमाराधनं कृत्वा “मृत्युः प्रीयताम्" इति पुण्याहं वाचयित्वाचम्य प्राणानायम्य देशकालौ सङ्कीर्त्य 

> मम कुमारकस्य बीजगर्भसमुद्भवैनोनिबर्हणपुरस्सरमायुःश्रीबलवृद्धिद्वारा श्रीपरमेश्वरप्रीत्यर्थं जातकर्माख्यं कर्म करिष्ये

इति संकल्प्य कुमारमभिमंत्रयते -

> अद्भ्यः सम्भूतः पृथिव्यै रसाच्च

इत्येतेनानुवाकेन । अथैनं स्नापयति 

> क्षेत्रियै त्व निर्ऋत्यै त्वा

इति षड्भिरनुच्छन्दसम् ॥ अथैनं स्वीत्सङ्गे आदधाति -

> अङ्गादङ्गात्सम्भवसि हृदयादधिजायसे । आत्मा वै पुत्रनामासि स जीव शरदः शतम्
[[TODO: परिष्कार्यम्]]

इति । अथैनं मूर्धन्यभिजिघ्रति - 

> अश्मा भव परशुर्भव हिरण्यमस्तृतं भव । पशूनां त्वा हिङ्कारेण ब्रह्मणाभिजिघ्राम्यसौ
[[TODO: परिष्कार्यम्]]

इति ॥ अत्र ‘असौ' स्थाने सम्बुध्यन्तं तत्तन्नक्षत्रनामधेयं नियोजयेत् ॥ यथा 

> अश्वयुक्, आश्वयुजेति वा । अपभरण, आपभरणेति वा । कृत्तिक, कार्तिकेति वा । रौहिण । मार्गशीर्ष । आर्द्रक । पुनर्वसो । तिष्य । आश्रेष । माघ । पूर्वाफल्गुन । उत्तराफल्गुन । हस्त । चैत्र । स्वाते । विशाख । अनुराध । ज्येष्ठ । मूलक । पूर्वाषाढ । उत्तराषाढ । श्रावण श्रवणेति वा । श्रविष्ठ । शातभिषज, शतभिषगिति वा । पूर्वाप्रोष्ठपाद । उत्तराप्रोष्ठपाद । रैवत

इति । अथास्य दक्षिणकर्णे जपति -“अग्निरायुष्मान्" इति पञ्चभिः पर्यायैः ॥ ("आयुष्टे[^१] विश्वता दधत्" इत्युत्तरे कर्णे जपित्वा,) अथैनं दधि मधु घृतमिति समुदायुत्य हिरण्येन प्राशयति - “प्राणो[^१_१] रक्षति विश्वमेजत्" इति दशर्चेनानुवाकेन, प्रत्यृचं प्राशयित्वातिशिष्टं गोपदे निनयति व्याहृताभिः ॥

[^१]: अनेन मंत्रेणोत्तरकर्णजपं प्रयुनक्ति विष्णुभट्टः ॥ 

[^१_१]: 

    "प्राणो यो मनसश्चानो जुषताम्मे ययेति च ।  
    चक्षुरायुश्च श्रोत्रेण येन प्राच्या तथा दश" 
    
    इति मंत्रादिप्रदर्शकः श्लोकः ॥

अथैनं मातुरुपस्थ आदधाति -

> सीद त्वं मातुरस्या उपस्थे, अन्तरग्ने, शिवो भूत्वा, हँसः शुचिषत्

इति चतसृभिः ॥ अथ स्तनमभिमंत्रयते --

> यस्ते स्तनः शशयो यो मयोभूः

इति ॥ धयन्तमनुमंत्रयते - “द्यौस्ते पृष्ठँ रक्षतु" इति ॥ अथास्योदकुम्भमुच्छिरसि निदधाति -

> आप॑स्सु॒प्तेषु॑ जाग्रत॒ रक्षाँ॑सि॒ निरि॒तो नु॑दध्वम् 

इति ॥

अथ देवयजनोल्लेखनादिगृह्याग्निं प्रतिष्ठाप्यान्वादध्यात् । 

> तत्र प्रबलो नामाग्निः मृत्युर्देवता, चरुर्हविः, 

इति विशेषः ॥ अथाग्निमुखान्तं कृत्वा पक्वाज्जुहोति - 

> हरिँ हरन्तमनुयन्ति॰ विक्रमस्वों ३ माच्छिंदो मृत्यो॰ विधेम स्वाहा
[[TODO: परिष्कार्यम्]]

इति ॥ (मृत्यव इदं॰) ॥ अथ स्विष्टकृतमवदायान्तःपरिधौ निधायाज्याहुतीरुपजुहोति - 

> सद्यश्चकमानाय, कामेन मे, परं मृत्यो, प्रपूर्व्यं मनसा

इति चतसृभिः ॥ सर्वत्र, (मृत्यव इदं॰) ॥ ततः स्विष्टकृदादिप्रागुत्तरपरिषेकात्कृत्वा, अनोयुगं रथयुगं वा संस्नाप्याच्छाद्यालंकृत्याग्रेणाग्निमुध्दृत्य तस्याग्रेणाश्वत्थपर्णेषु हुतशेषं निदधाति - 

> नम॑ आव्या॒धिनी॑भ्यो वि॒विध्य॑न्तीभ्यश्च वो॒ नमः॑

इति ॥ अथोत्तरपरिषेकादिशेषं समापयेत् ॥ अत्र यथाशक्ति गोभूतिलहिरण्यादिकमन्नवर्जितं दद्यात्॥ अथ फलीकरणहोमः ॥ अथास्तमित आदित्ये सूतिकागृहे स्थण्डिलं कृत्वा लौकिकाग्निं प्रतिष्ठाप्य 

> फलीकरणहोमं करिष्ये, तत्र रक्षोहाग्निर्दवता, गौरसषपफलीकरणमिश्रं द्रव्यम्, सद्यो यक्ष्ये

इति सङ्कल्प्याग्निं परिसमूह्य पर्युक्ष्य परिस्तीर्य फलीकरणमिश्रान् गौरसर्षपानुत्तरतः संसाद्य प्रोक्ष्याभिद्योत्य त्रिः पर्यग्नि कृत्वा दक्षिणतः प्रतिष्ठाप्य प्रदक्षिणमग्निं परिषिच्याभ्यर्च्य समिधमग्नावभ्याधाय गौरसर्षपान् फलीकरणमिश्रानञ्जलिना जुहोति - “कृणुष्व पाजः प्रसितिम्" इत्येतेनानुवाकेन प्रत्यृचम् ॥ सर्वत्र, (अग्नये रक्षोघ्न इदं॰) ॥ अथोत्तरपरिषेकादिशेषं समाप्यौदनं तिलसक्तुभिर्घृतेन च समुदायुत्य गोष्ठेऽश्वत्थपर्णेषु बलिमुपहरति - 

> अ॒घोरा॑य म॒हाघोरा॑य॒ नैज॑मेषाय॒ नमो॒ नमः॑

इति ॥ अथातिशिष्टं सर्वा दिशः सम्प्रकिरति - 

> आवेशनी ह्यश्रुमुखी कुतूहली हस्तिनी जृम्भिणी स्तम्भिनी मोहिनी च । कृष्णा विशाखा रिमलब्रह्मरात्री भ्रातृव्यसङ्घेषु पतन्त्यमोघाः । ताभ्यो वै मातृभ्यो नमो नमः
[[TODO: परिष्कार्यम्]]

इति स एवमेव फलीकरणहोमप्रभृति सायंप्रातर्दशरात्रं करोति ॥ सायमुपक्रमः प्रातरपवर्गः । दशरात्रमिमं सूतकाग्निं रक्षेत् ॥ दशमेऽह्नि प्रातः फलीकरणहोमं बलिं च कृत्वा सूतकाग्नावाज्यं विलाप्योत्पूय स्रुक्स्रुवं सम्मृज्यौपासनाग्नेः पुरस्तादुच्छ्रितं युगमुत्थापयति-"ब्रह्म जज्ञानम्" इति ॥ उदकुम्भं च "भूर्भुवस्सुवरोम्" इत्युत्थाप्य “समुद्र कः प्रहिणोमि” इति ता अपोऽप्सु विसृजति ॥ अथैतेनैव यथेतमेत्य सूतकााग्निमुपतिष्ठते - 

> बोधानो अस्य वचसो यविष्ठ मँहिष्ठस्य प्रभृतस्य स्वधा वः । पीयति त्वो अनु त्वो गृणाति वन्दारुस्ते तनुवं चन्दे अग्ने
[[TODO: परिष्कार्यम्]]

इति ॥ अथ पुत्रप्रसूतिमुपतिष्ठते - 

> सबोधि सूरिर्मघवा वसुदावा वसुपतिः । युयोध्यस्मद्द्वेषाँसि
[[TODO: परिष्कार्यम्]]

इति ॥ कुमारमुत्थापयति - 

> उत्तिष्ठ ब्रह्मणस्पते । देवयन्तस्त्वेमहे ॥ उपप्रयन्तु मरुतः सुदानवः । इन्द्र प्राशूर्भवा सचा
[[TODO: परिष्कार्यम्]]

इति ॥ कुमारमादायोपनिष्क्रम्यादित्यमुदीक्षयति - 

> उद्वयं तमसस्परि, उदु त्यम्, चित्रं देवानाम्, तद्विष्णोः परमं पदम्

इति चतसृभिः ॥ मातृहस्ते शिशुं दत्वा सूतकाग्निं परिषिच्याज्याहुतीर्जुहोति -

> हिरण्यगर्भः, यः प्राणतः, य आत्मदा, यस्येमे, यं क्रन्दसी, येन द्यौरुग्रा, आपो ह, यश्चिदापः

इत्यष्टाभिः प्रत्यृचम् ॥ सर्वत्र, (ब्रह्मण इदं॰) ॥ अथ सूतकाग्निमुत्सृजति -- 

> आयुर्दा अग्ने हविषो जुषाणः 

इति ॥ (अरण्योर्वा समारोपयते[^१_२], तमुपनयने मन्थति॥) अथौपासनाग्निमुपतिष्ठते - 

[^१_२]: अयं प्रजारणिपरिग्रहः स्मृतौ कलिनिषिद्धेषु परिगणितः ॥

> अग्न आयूँषि पवसे, अग्ने पवस्व स्वपाः

इति द्वाभ्याम् ॥ 

> अग्ने॑ गृहपते॰ आशा॑से॒ऽमुष्मै॒ ज्योति॑ष्मतीम्

इति ॥ 'अमुष्मै' स्थाने पुत्रस्य नक्षत्रनाम चतुर्थ्यन्तं गृह्णन्नाशास्ते ॥ अथैनम् “अश्मा भव" इति मूर्धन्यवघ्रायाभिमंत्रयते-“अग्निरायुष्मान्” इति पञ्चभिः पर्यायैः ॥ प्रवासादेत्यागतं वा पुत्रमेतैरेवाभिमंत्रयते॥ ॥ इति जातकर्मप्रयोगः ॥