+++
title = "५६ अथाग्निसमारोपणम्"

+++
॥ अथाग्निसमारोपणम् ॥ (बो. गृ. शे. सू. ४. १३) 

> अथ लौकिकौपासनग्रहणधारणोपावरोहणविधिं व्याख्यास्यामः - त्रिविधं समारोपणमात्मन्यरण्योस्समिधीति ॥ समिधि समारोपयति - पालाशीमाश्वत्थीं खादिरीमौदुम्बरीं शमीमयीं वा समिधमादाय समारोपयति - 'अयन्ते योनिर्ऋत्वियः' इति ॥ अरण्योर्वा समारोप्य मथित्वा जुहुयात् ॥ अपि वाऽऽत्मनि समारोपणं भवति - 
>
>> या ते अग्ने यज्ञिया तनूः
>
> इति ॥ अथैनमुपावरोहयति - 'उपावरोह जातवेदः' इति ॥ यत्र गच्छेत्तत्र नो हरेत्तत्र प्राप्य लौकिकमग्निमाहृत्य न्युप्योपसमाधाय तां समिधमादधाति यस्याऽऽत्मनि समारूढो भवति 'आजुह्वानः, उद्बुध्यस्वाग्नेः' इति द्वाभ्याम् ॥

(बो. गृ. प. सू. १. १६) 

> अथाऽस्याऽध्वनि समारोपणम् - 'अयन्ते योनिर्ऋत्वियः' इति ॥ अरण्योर्वा समारोप्य मथित्वा जुहुयात् ॥ अपि वाऽऽत्मनि समारोपणं भवति - 
>
>> या ते अग्ने यज्ञिया तनूः 
>
> इत्यात्मनि समारोप्य ‘उपावरोह जातवेदः' इति लौकिकेऽग्नावुपावरोह्य जुहुयात् ॥ अपि वा - 'अयन्ते योनिर्ऋत्वियः' इति समिघि समारोप्य 'आजुह्वानः, उद्बुध्यस्वाग्ने' इति द्वाभ्यां लौकिकेऽग्नौ समिधमभ्याधाय जुहुयात् ॥ आत्मनि समारूढेष्वग्निषु न खादेन्न पिबेन्नोपरि शय्यायां शयीत नाऽप्सु निमज्यान्न मैथुनं व्रजेत् ॥ कामं खादेत्कामं पिबेत्कामं त्वेवोपरि शय्यायां शयीत पालाशीमाश्वत्थीं खादिरीमौदुम्बरीं वा ॥ तेषामेतेन प्रसिद्धं समारोपणम् ॥