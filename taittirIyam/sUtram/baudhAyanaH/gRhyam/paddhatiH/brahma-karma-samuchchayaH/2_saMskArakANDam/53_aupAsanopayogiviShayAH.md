+++
title = "५३ औपासनोपयोगिविषयाः"

+++
॥ अथौपासनोपयोगिविषयाः ॥  

तत्र ( बो. गृ. प. सू. १.१० ) 

> औपासनो वा नित्यो धार्यः 

इत्यनेन औपासनाग्नेः कुण्डेऽजस्रधारणं मुख्यः कल्पः । प्रत्यहं समारोपणाऽवरोपणाभ्यां समिधि धारणमनुकल्पः ॥ होमकालश्च - 

> उदितेऽनुदिते चैव समयाध्युषिते तथा ।  
सर्वथा वर्तते होम इतीयं वैदिकी श्रुतिः

इति मनूक्तेषु उदिताऽनुदितसमयाऽध्युषितकालेष्वन्यतमः कालो मुख्यः । गौणस्तु - 

> प्रदोषान्तो होमकालः सायं साङ्गवान्तः प्रातः

इत्याश्वलायनादिभिरुक्तः ॥ 

> आसायं कर्मणः प्रातराप्रातः सायं कर्मण आहुतिर्नातिपद्येत पार्वणं पार्वणान्तरम्

इति बोधायनोक्तगौणकालस्तु महापद्विषयो ज्ञेयः ॥ ॥ अथ होमद्रव्याण्याह बोधायनः (बो. गृ. शे. सू. ४.१३) 

> अथाऽग्निं परिचरति व्रीहिभिर्यवैर्वा ॥ यवैर्ग्रामकामस्य तण्डुलैरोजस्कामस्य पयसा पशुकामस्य दध्नेन्द्रियकामस्याज्येन तेजस्कामस्य

इति ॥ होमस्य च सायमुपक्रमः प्रातरपवर्गो ज्ञेयः । अत एव सायंप्रातरेकजातीयमेव द्रव्यं ग्राह्यं होताप्येक एव भवेत् । तथा च सं॰ मालायां मण्डनः - 
 
> सायं होमे तु यद्द्रव्यं तदेव प्रातरिष्यते

इति ॥ मदनरत्ने - 

> एक एव हुनेदग्निं सायंप्रातर्द्विजोत्तमः ।  
सायमन्यः प्रातरन्यो जुहुयाल्लौकिको भवेत्

इति ॥ यजमानविषये विशेष उक्तस्तत्रैव +++(मदनरत्ने)+++ गदाधरभाष्ये - 

> यजमानं विना नान्यो जुहुयात्प्रातराहुतिम्

इति ॥ होमञ्च स्वयमेव कुर्यात्, आशौचादिप्रतिबन्धे ऋत्विगादिभिः कारयेत् ।  
ऋत्विगादीनाह दक्षः -

> ऋत्विक्पुत्रो गुरुर् भ्राता  
भागिनेयोऽथ विट्पतिः ।  
एतैरेव हुतं यत्तु  
तध्दुतं स्वयमेव तु

इति ॥ विट्पतिर्जामाता ॥ ऋत्विगादिभिः करणे त्वयं विशेषः - 

> असमक्षन्तु दम्पत्योर्    
होतव्यं नर्त्विगादिना ।   
द्वयोरप्य् असमक्षं चेद्     
भवेद्+हुतम् अनर्थकम्"

इति ॥

## समस्यहोमः

अथापदि समस्यहोमो विहितस्त्रिकाण्डमण्डने -

> " सायं-प्रातस्तनौ होमाव्  
> उभौ सायं समस्य तु।  
> आपन्नो जुहुयात् तत्र  
> समिदेकाथवा द्वयम् ॥  
> सायं होमस्य मुख्यत्वात्  
> तदीयं तन्त्रमिष्यते।  
> चतस्र[^१] आहुतीः कुर्यात्  
> तत्र द्वे सायमाहुती॥  
> द्वे प्रातर्-आहुती सायं-  
> होमे चैका समिद् यदि ।  
> समित्कृता द्वितीया चेत्  
> सा भवेत्प्रातराहुतौ”  

[^१]: 

    कारिकान्तरे तु - 
    
    "सायं प्रातस्तु तन्त्रेण यदि होमौ समाचरेत् ।  
    उभयोः स्विष्टकृत्स्थाने प्राजापत्यां सकृदुनेत्" 
    
    इति प्रातरपि पूर्वतनसायंहोमेन सह समस्याहुतित्रयं विहितम् ॥ 
    
इत्यादि ॥ अत्र प्रयोगक्रमः स्फुटं ज्ञायत एव ॥  ॥ अथ पक्षहोमः शेषहोश्चोक्तस्तत्रैव - 

> आमयाव्यार्तिमानापद्गतो वाध्वगतोऽपि वा ।  
राष्ट्रभ्रंशे धनाभावे गुरुहेहे वसन्नपि ॥  
अन्येष्वेवंप्रकारेषु निमित्तेष्वागतेषु च ।  
समासमग्निहोत्राणां यथासम्भवमाचरेत् ॥  
निमित्तानामिहैतेषां निर्दिश्यैकं यदुच्यते ।  
तत्सर्वेषु निमित्तेषु जानीयात्प्रतिपादितम् ॥  
पक्षहोमानशेषान्वा शेषहोमानथाऽपि वा ॥  
समस्य जुहुयात्तत्र प्रयोगोऽयं निरूप्यते

इत्यादि ॥

## पक्षहोमप्रयोगः

अथ पक्षहोमप्रयोगक्रमः ॥ पक्षहोमकरणे प्रतिपदि सायमौपासनकाले 

> 'आपन्निमित्तं प्रतिपत्-सायं-कालम् आरभ्य चतुर्दशी-सायंकाल-पर्यन्तं  
> अमुकसङ्ख्याकान् सायमौपासनहोमान् अपकृष्य तन्त्रेण करिष्ये'  

इति सङ्कल्प्य तावत्-परिमितं होम-द्रव्यं संस्कृत्य

“अग्नये स्वाहा” इति समिध्य् अपरार्धे प्रथमाहुतिं सकृदेव हुत्वा  
“प्रजापतये स्वाहा” इति द्वितीयाम् अप्य् आहुतिं पूर्वार्धे समिधि सकृध्दुत्वा  
होमशेषं समापयेत् ॥

एवं द्वितीयाप्रातरौपासनकाले


> आपन्निमित्तं द्वितीयाप्रातःकालमारभ्य पौर्णमासीप्रातःकालपर्यन्तं (कृष्णपक्षे चेदमावास्याप्रातःकालपर्यन्तं) अमुकसङ्ख्याकान् प्रातरौपासनहोमानपकृष्य तन्त्रेण करिष्ये

इति सङ्कल्प्य 

> सूर्याय स्वाहा, प्रजापतये स्वाहा

इति द्वे आहुती सकृत्सकृज्जुहुयात् ॥ 

> अत्यापदि सायमेव अमुकसङ्ख्याकान् सायन्तनान् प्रातस्तनांश्च होमानपकृष्य तन्त्रेण करिष्ये

इति सङ्कल्प्य सायमाहुतिद्वयं हुत्वा किञ्चिद्विरम्य प्रातराहुतिद्वयञ्च जुहुयात् ॥ यदा त्वनिवार्यसङ्कटेन प्रातरेवापकर्षणप्रसङ्गस्तदानीं सङ्कल्पे होमे च पूर्वं प्रातस्तनमनन्तरं सायन्तनं प्रयुञ्ज्यात् ॥

## शेषहोमकरणम्

शेषहोमकरणे तु पक्षमध्ये यस्मिन्दिने सङ्कटसन्निपातस्तद्दिनमारभ्य पर्वपर्यन्तं सायंहोमान्प्रातर्होमांश्चापकृष्य पूर्वोक्तप्रकारेण सायन्तनहोमान् सायङ्काले प्रातस्तनान् प्रातःकाले, अतिसङ्कटे सर्वानप्येकदैव वा कुर्यात् ॥ पक्षद्वयेऽपि पर्वदिने सायंहोमः यागदिने प्रातर्होमश्च पृथगेव भवेन्न समासेन, इति त्रिकाण्डमण्डनः ॥ गोपालस्तु -

> अमावास्यास्तिथेरर्वाक्समासः कृष्णपक्षके ।  
कृष्णपक्षे समासस्स्यात्प्रतिपत्प्रातरन्तकः

इत्याह ॥ ॥

अथ प्रवासनियमस् त्रिकाण्डमण्डने सङ्गृहीतः -

> “निक्षिप्याग्निं स्वदारेषु  
> परिकल्प्यर्त्विजं तथा।  
> प्रवसेत् कार्यवान्विप्रो  
> वृथैव न चिरं वसेत् ।।
>
> रजोदोषे समुत्पन्ने  
> सूतके मृतकेऽपि वा।  
> प्रवसन्नग्निमान् विप्रः  
> पुनराधानमर्हति ॥
>
> नाग्निकार्यस्य वेलायां
> प्रवसन्न च पर्वणि ।  
> विवाहाग्निं सभार्यश् चेत्  
> सीमाम् उल्लङ्घ्य गच्छति ।।  
> होमकालात्यये तस्य  
> पुनराधानमिष्यते।  
> यदोभाव् अप्य् अतिक्रम्य  
> सीमां प्रत्यागतौ पुनः॥  
> उदयास्तमयात् पूर्वं  
> न नाशोऽत्रेति केचन ।  

> भार्यायां प्रोषितायाञ्चेद्[^१_१]  
> उदेत्य् अर्कोऽस्तम् एति वा॥  
> तत्र स्यात् पुनराधेयम्  
> अन्ये प्राहुर् इहान्यथा।  
> होमकाले ऽभिसम्प्राप्ता  
> न सा दोषेण युज्यते॥  
> ज्येष्ठा चेद् अग्निसंयुक्ता  
> गच्छन्त्य् अन्या यथारुचि।  
> यजमानेन सहिता यद्  
> वा ता एव केवलाः॥  
> सहाग्निश्चेत् सपत्नीको  
> गच्छेत्तीर्थानि मानवः"

[^१_१]: "तत्राग्निर्यत्र भार्या स्यात्सा प्रधाना हि तं प्रति" इति गृ॰ सङ्ग्रहे ॥

## प्रवासविधिः

अथ प्रवासविधिः ॥ प्रवत्स्यन्यजमानः स्वायतने तिष्ठन् 

> मम नाम प्रथमं जातवेदः पिता माता च दधतुर्यदग्रे । तत्त्वं बिभृहि पुनरामदैतोस्तवाहं नाम बिभराण्यग्ने
[[TODO: परिष्कार्यम्]]

इत्यग्निमुपस्थाय “भूर्भुवस्सुवः” इति वाचं नियम्य गच्छेत् ।  
अग्नेरसकाशे वाचं विसृजेत् ।  

प्रवासादागच्छन् प्रपथे समिधं गृहीत्वा  
वाचंयमो ऽग्नि-सकाशम् एत्य  
व्याहृतिभिर् वाचं विसृज्याग्नौ समिधमाधाय 

> मम नाम तव च जातवेदो वाससी इव विवसानौ ये चरावः । आयुषे त्वं जीवसे वयं यथायथं विपरिदधावहै पुनस्ते । अयमग्निः श्रेष्ठतमोऽयं भगवत्तमोऽयँ सहस्रसातमः ॥ अस्मा अस्तु सुवीर्यम् 
[[TODO: परिष्कार्यम्]]

इति द्वाभ्यामुपतिष्ठेत् ॥  

प्रवासकाले यजमानः प्रत्यहं सायं प्रातर्होममन्त्रान्  
पर्वणि स्थालीपाकमन्त्रांश्च पठेत् ॥  
यद्य् अग्निम् अनुपस्थाय प्रवसेत्  
तदा प्रत्यहं होममन्त्रपठनान्ते  

> इहैव सन्तत्र सन्तन्त्वाग्ने । प्राणेन वाचा मनसा बिभर्मि ॥ तिरोमासन्तमायुर्मा प्रहासीत्॥ ज्योतिषा त्वा वैश्वानरेणोपतिष्ठे
[[TODO: परिष्कार्यम्]]

इत्युदङ्मुख उपतिष्टेत् इति विशेषः ॥  

पत्नी त्व् अग्नि-समीपे वर्तमाना  
नित्य-होम--स्थाली-पाकादीन् अवसर-प्राप्तान् एव ऋत्विगादि-द्वारा कुर्यात् ॥

## औपासने सम्भाव्यानि प्रायश्चित्तानि

औपासने सम्भाव्यानि प्रायश्चित्तानि ॥ प्र॰ तिलके अन्याग्निसंस्पर्शे – 

> प्रत्यक्षधारितो वह्निस्संस्पृष्टोऽन्येन वह्निना ।  
उभौ विविच्य जुहुयादुभयत्र स्रुवाहुतीः ॥  
विते त्वामादिमन्त्राभ्यां मनो मिन्दा च व्याहृतीः ।  
अरण्योस्समिधोश्चैव मिथः स्पर्शेऽव्ययं विधिः ॥  
एकदेशयुतस्याग्नेर्विभागो नोपपद्यते ।  
पूर्वोक्तैर्जुहुयात्तत्र मन्त्रैरेतैस्स्रुवाहुतीः ॥  
लौकिकाग्नियुतस्यापि वह्नेरेवं विधिः स्मृतः

इति ॥ ॥ अथ वह्वेर्नद्युत्तारणे - 

> नदीसन्तरणे वह्नेस्समुद्रायादिना हुनेत् ।  
जातवेदा मनो मिन्दा व्याहृतीश्च महादिकाः

इति ॥ ॥ अथ जले समारोपितसमित्पतने – 

> समारूढोऽग्निररणिस्समिद्वा पतिता यदि । 
जले वा जलसिक्ते वा तमादायाग्निना विना ॥ 
संशोष्य लौकिकाग्नौ तामभ्याधाय विधानतः । 
जातवेदादिपञ्चाग्न आद्याः षट् च मनस्वती ॥ 
मिन्दाहुती व्याहृतीश्च जुहुयाच्च स्रुवेण तु

इति ॥ ॥ अथाग्नेरुच्छिष्टस्पर्शे - 

> उच्छिष्टन्तु शकृन्मूत्रमलमन्यच्छरीरजम् । 
स्पृष्टश्चेन्नाशमेत्याभ्यां पदमानादिभिस्तथा ॥ चतुर्भिर्जुहुयाद्विद्वान्प्रायश्चित्तार्थमादरात्

इति ॥ ॥ अथौपासनाग्नावनुगते - (बो. गृ. प. सू. १. १६) 

> उपवासश्चानुगतेऽन्यतरस्य भार्यायाः पत्युर्वा ॥ अपि वैकां जुहुयात् 'अयाश्चाग्ने' इति ॥ एकाहं मनस्वतीं द्व्यहं वारुणीं त्र्यहं तन्तुमतीं चतस्रोऽभ्यावर्तिनीराद्वादशाहात् । द्वादशाहं विच्छिन्नः पुनराधेयः ॥ 

(बो. गृ. शे. सू. ४. १३. ९ ) 

> अथाऽतिपन्नाः प्रतिजुहोति

इति ॥ उपवासविषये विशेष उक्तश्चिन्तामणौ - 

> दशाहतः प्रागिह चैकभुक्तिमात्रिंशतोऽग्नावुपवासमेकम् । 
आषष्टिरात्रात् त्रिदिनोपवासं परञ्च कृच्छ्रादि चरेद्विनष्टे

इति ॥ ॥ तथा चाग्नावनुगते तद्दिन एव यथोक्तं लौकिकाग्निं प्रतिष्टाप्याऽऽज्यं संस्कृत्य "अयाश्चाग्ने” इति स्रुवाहुतिं जुहुयात् ॥ यद्येकाहं विच्छिद्येत तदा द्वितीयदिने एवमेवाग्निं प्रतिष्ठाप्य “अयाश्चाग्ने" इति हुत्वा मनस्वतीं जुहुयात् ॥ द्व्यहविच्छेदे - मनस्वतीं वारुणीं (“इमम्मे वरुण, तत्त्वा यामि" इति) च जुहुयात् ॥ त्र्यहविच्छेदे - मनस्वतीं वारुणीं तन्तुमतीं ("तन्तुन्तन्वन्, उद्बुध्यस्वाग्ने, त्रयस्त्रिँशत्तन्तवः" इति) च जुहुयात् ॥ चतुरहाद्येकादशाहपर्यन्तं विच्छेदे - तन्तुमत्यन्तं हुत्वा 

> अग्नेऽभ्यावर्तिन्, अग्ने अङ्गिरः, पुनरूर्जा, सहरय्या

इति चत्तस्रोऽभ्यावर्तिनीर्जुहुयात् ॥ एवं विच्छिन्नाग्निं सन्धाय तत्तदतीतहोमांश्च कुर्यात्॥ द्वादशाहप्रभृत्यग्नेर्विच्छेदे यथोक्तकृच्छ्रमुपवासमतिपन्नहोमद्रव्यदानञ्च कृत्वा वक्ष्यमाणपुनराधानविधिं कुर्यादित्यवसीयते ॥ अथात्र सत्यग्नौ होमाऽभावेऽपि अयसाहुत्यन्तं वर्जयित्वैतदेव प्रायश्चित्तमतिदिश्यते ॥ गृ॰सङ्ग्रहे - 

> एकाहहोमातिपत्तौ मनस्वत्याहुतिं हुनेत् । 
इमम्मे वरुणेत्याभ्यां द्व्यहे चाऽपि त्र्यहे तथा ॥ 
आभ्यान्तन्तुमतीभिश्च चतूरात्रव्यतिक्रमे । 
एभिः पूर्वादिकैश्चाग्नेऽभ्यावर्तिनी चतुष्टयैः । 
ऊर्ध्वं चतुरहादर्वाग्द्वादशाहादयं विधिः । 
अतो होमे व्यतीतेऽग्ने पुनराधानमिष्यते

इति ॥ एकाहमेककालं वा होमविच्छेदे सायंप्रातर्होमयोः कालातिक्रमणे द्रव्यभेदे कर्तृभेदे च मनस्वतीं जुहुयात् ॥ द्व्यहप्रभृत्याद्वादशाहाद्धोमविच्छिदे मनस्वत्या सह वारुण्यादिकं जुहुयात् ॥ द्वादशाहप्रभृत्याषण्मासाद्धोमविच्छित्तौ पूर्वोक्तकृच्छ्रादिकं कृत्वा पुनराधानं कार्यम् ॥ षण्मासादूर्ध्वं होमातिक्रमे पुनराधानं कुर्यात् ॥ ॥