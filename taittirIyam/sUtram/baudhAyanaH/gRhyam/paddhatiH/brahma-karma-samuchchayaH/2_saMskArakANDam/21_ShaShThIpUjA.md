+++
title = "२१ षष्ठीपूजा"

+++
शिशुजननात्षष्ठ्यां सप्तम्यां वा रात्रौ रक्षार्थं षष्ठ्यादिदेवतापूजनं स्मृतावभिहितम् ॥ तथा हि प्र॰ पारिजाते मार्कण्डेयः -- 

> रक्षणीया तथा षष्ठी निशा तत्र विशेषतः ।  
रात्रौ जागरणं कार्यं जन्मदानां तथा बलिः

इति । नारदोऽपि - 

> जननात्सप्तमे चाह्नि मृत्युरायाति चान्तकः ।  
तद्दिने चैव रक्षेयं कर्तव्यायुर्विवृद्धये ॥  
सायाह्ने पूज्य विघ्नेशमपूपैश्च पृथग्विधैः

इति । 

> विघ्नेशो जन्मदा षष्ठीदेवी जीवन्तिका तथा ।  
प्रदोषे पूजनीयाश्च गन्धपुष्पादिदानतः

इति सं॰ रत्नमालायाम् ॥ शिशुजननात्षष्ठे सप्तमे वाह्नि यथाचारं रात्रेः प्रथमयामे पित्रादिः शुचिराचम्य देशकालौ सङ्कीर्त्य 

> अस्य शिशोः समातृकस्य समस्तमृत्युपीडानिवृत्तिद्वारा आयुरारोग्यप्राप्त्यर्थं षष्ठीपूजां करिष्ये 

इति सङ्कल्प्याक्षतपुञ्जेषु विघ्नेशं, जन्मदाः, जीवन्तिकाञ्च नाममन्त्रेणावाह्य 

> आयाहि वरदे देवि महादेवीति विश्रुते ।  
शक्तिभिः सह बालं मे रक्ष जागरवासरे

इति षष्ठीदेवीमावाह्य तत्तन्नाममन्त्रैर्विघ्नेशादीन् 

> शक्तिस्त्वं सर्वदेवानां लोकानां हितकारिणी ।  
मातर्बालमिमं रक्ष महाषष्ठि नमोस्तु ते 

इति मन्त्रेण षष्ठीदेवीं च षोडशोपचारैरभ्यर्च्य अपूपादिकं निवेद्य प्रणम्य प्रार्थयेत् –

> लम्बोदर महाभाग सर्वोपद्रवनाशन ।  
त्वत्प्रसादादविघ्नेश चिरं जीवतु बालकः ।  
वरदाः सायुधा यूयं जन्मदा इति विश्रुताः ।  
शक्तिभिः सह बालं मे रक्षतात्राह्नि जागरे ॥  
जननी सर्वभूतानां बालानाञ्च विशेषतः ।  
नारायणीस्वरुपेण बालं मे रक्ष सर्वदा ॥  
भूतप्रेतपिशाचेभ्यो डाकिनीयोगिनीषु च ।  
मातेव रक्ष बालं मे श्वापदे पन्नगेषु च ॥  
गौरीपुत्रो यथा स्कन्दः शिशुत्वे रक्षितः पुरा ।  
तथा ममाप्ययं बालः षष्ठिके रक्ष्यतां नमः

इति ॥ ततो विप्रेभ्यस्ताम्बूलदक्षिणादि दत्वा तेभ्यश्चाशिषो गृह्णीयात् ॥