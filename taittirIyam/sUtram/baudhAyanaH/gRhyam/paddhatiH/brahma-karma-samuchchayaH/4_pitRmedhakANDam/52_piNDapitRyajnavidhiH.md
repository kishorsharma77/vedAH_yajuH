+++
title = "५२ पिण्डपितृयज्ञविधिः"

+++
पिण्डपितृयज्ञविधिः॥ (बो.गृ.प.सू.१.१६.१२-१३) अथामावास्यायां प्रसिद्धः पिण्डपितृयज्ञः॥ नात्र गार्हपत्यशब्दो विद्यते॥

(बौधायनश्रौ॰ ३.१०-११,२०.२१;२४,३२) पिण्डपितृयज्ञं करिष्यन्नुपकल्पयते [^१]  
सकृदाच्छिन्नं बहिर्दर्भागꣳश्च परिस्तरणीयान् व्रीहीꣳश्च शूर्पं च प्रक्षालिते चोलूखलमुसले स्थालीꣳ सस्रुवाꣳ समेक्षणामेरकोपबर्हणे आञ्जनाभ्यञ्जने दशाꣳ स्फ्यमुदकुम्भं यज्ञायुधानीति।

[^१]: यजमानः

अथाऽन्वाहार्यपचनं परिस्तृणाति। तमुत्तरेणैकैकꣳ सꣳसादयति एरकोपबर्हणे आञ्जनाभ्यञ्जने दशाꣳ स्फ्यमुदकुम्भं यज्ञायुधानीति। अथ प्राचीनावीतं कृत्वा जघनेनाऽन्वाहार्यपचनमुपविश्य पवित्रवत्याꣳ स्थाल्यां व्रीहीन्निर्वपति।

> पितृभ्यो वो जुष्टं निर्वपामि

इति वा तूष्णीं वा। ['पिण्डपितृयज्ञस्य करण' इति॥ 

> सह स्माऽऽह बौधायन आदित एव प्राचीनावीतं कुर्वीत ।  
स प्राचीनावीत्येव स्याद् आहुतीनाꣳहोमात् ।  
आहुतीर्होष्यन् यज्ञोपवीतं कुर्वीत ।  
स यज्ञोपवीत्येव स्याद् आ सकृदाच्छिन्नस्य स्तरणात् ।  
सकृदाच्छिन्नꣳ स्तरिष्यन् प्राचीनावीतं कुर्वीत ।  
स प्राचीनावीत्येव स्याद् आप्राजापत्यायै ।  
यज्ञोपवीत्येव प्राजापत्ययर्चा गार्हपत्यमुपतिष्ठेतेति ।

> अत्रो ह स्माऽऽह शालीकिरादित एव प्राचीनावीतं कुर्वीत ।  
स प्राचीनावीत्येव स्याद् आ प्राजापत्यायै ।  
यज्ञोपवीत्येव प्राजापत्ययर्चोदङ्ङेयादिति ।]

उपर्यर्धाꣳ स्थालीं कृत्वैतस्मिन्नेव चर्मण्युलूखलमुसले निधायाऽवहन्ति सकृदेव दाक्षिणामुखः। अथैनानविविच्य । अथैतस्यामेव स्थाल्यां तिर:पवित्रमप आनीयाऽधिश्रित्य तिरःपवित्रं तण्डुलानावपति। 

> [तूष्णीꣳ सकृदुत्पूय सकृत्प्रोक्ष्यसकृद्धविष्कृद्रूप्ं कुर्यादिति 

बौधायनः॥ 

> सकृदेवैनान् सुफलीकृतान् कृत्वा पवित्रवत्याꣳ स्थाल्यामोप्य स्थालीपाकꣳ श्रपयित्वाऽभिघार्योदञ्चमुद्वासयेदिति शालीकिः॥] 

अथाऽऽज्यं निर्वपति । अथाऽऽज्यमधिश्रयति । उभयं पर्यग्निकृत्वा मेक्षणꣳ स्रुवं च संमार्ष्टि। अथैतं चरुꣳ श्रपयित्वाऽभिघार्योदञ्चमुद्वासयति । अथ यज्ञोपवीतं कृत्वाऽन्वाहार्यपचनमुपसमाधाय मेक्षणेनोपघातं तिस्र आहुतीर्जुहोति-

> सोमाय पितृपीताय स्वधा नमः स्वाहा, यमायाऽङ्गिरस्वते पितृमते स्वधा नमः स्वाहा, अग्नये कव्यवाहनाय स्विष्टकृते स्वधा नमः स्वाहा
 
इति दक्षिणार्धपूर्वार्धे । तूष्णीं मेक्षणमभ्याधाय । ["आहुतीनाꣳ होम" इति सूत्रं बौधायनस्य॥ 

> नाऽत्र मध्यमामाहुतिं जुहुयात् । मेक्षणमेव तृतीयꣳ स्यादिति 

शालीकिः॥] 

प्राचीनावीतं कृत्वा दक्षिणेनाऽन्वाहार्य पचनꣳ स्फ्येनोद्धत्यात्याऽवोक्ष्य दक्षिणाग्रं बर्हिः स्तीर्त्वा । ["सकृदाच्छिन्नस्य स्तरण" इति ॥ 

> उपनिष्क्रम्याऽग्न्यागाराद्दक्षिणे पूर्वेऽवान्तरदेशे सकृदाच्छिन्नꣳ स्तृणीयाद्दक्षिणतश्चोल्मुकमुपनिदध्यादिति 

बौधायनः। "अन्तरेवैतां दिशम्" इति "शालीकिर्न चाऽत्रोल्मुकमुपनिध्यात्" इति]   
  
अद्भिर्मार्जयति- 

> मार्जयन्तां पितरः, मार्जयन्तां पितामहाः, मार्जयन्तां प्रपितामहाः

इति । अथ स्रुवेणोपस्तीर्णाभिघारिताꣳ स्त्रीन् पिण्डान् ददाति- 

> एतत्ते तताऽसौ ये च त्वामनु, एतत्ते पितामहाऽ सौ ये च त्वामनु, एतत्ते प्रपितामहाऽसौ ये च त्वामनु

इति । ["पिण्डानां दान" इति ॥ सूत्रꣳ शालीकेः ॥ अत्रो ह स्माऽऽह बौधायनः 

> परस्तादेवाऽमुतोऽर्वाचोऽपसलैः पिण्डान् दद्यादिति ॥]

> [कथमु खलु जीवपितुः पिण्डदानं भवतीति । 

येभ्य एव पिता ददाति तेभ्यः पुत्रो ददाति । द्वाभ्यां जीवपिता ददाति । एकस्मै जीवपितामहो ददाति। न जीवन्तमतिदद्यादित्येके। 

> पितृव्यस्य चेत्सगोत्रस्य दायमुपयच्छेत कथं तत्र पिण्डदानं भवतीति । 

> यस्मिन् काले पित्रे पिण्डं ददाति तस्मिन् कालेऽस्य पिण्डं निपृणुयात् । अथ चेदसगोत्रस्य दायमुपयच्छेत कथं तत्र पिण्डदानं भवतीति । 

> स्वेभ्यो दत्वा प्रतिवेशं बर्हिः स्तीर्त्वा बर्हिःप्रभृति पिण्डंदद्यात् । अपि वाऽगार एव स्थालीपाकꣳ श्रपयित्वा बर्हिःप्रभृत्येव पिण्डं दद्यात्। कथमु खलु पुत्रिकापुत्रस्य पिण्डदानं भवतीति । 

> एतत्तेऽमुष्यै तत मम पितामह ये च त्वामनु, एतत्तेऽमुष्यै पितामह मम प्रपितामह ये च त्वामनु, एतत्तेऽमुष्यै प्रपितामह मम प्रपितामह ये च त्वामनु

इति । प्रविदानकल्पेन वा दद्यात् -

> स्वधा पितृभ्यः पृथिवीषद्भ्यः, स्वधा पितृभ्योऽन्तरिक्षसद्भ्यः, स्वधा पितृभ्यो दिविषद्भ्यः

इति । 

> पितुश्चेत्पितामहस्येति नामानि न जानीयात् कथं तत्र पिण्डदानं भवतीति । 

प्रविदानकल्पेन वा दद्यात् । अपि वा 

> एतत्ते तत ये च त्वामनु, एतत्ते पितामह ये च त्वामनु, एतत्ते प्रपितामह ये च त्वामनु

इति ] 

> अत्र पितरो यथाभागं मन्दध्वम् 

इत्युक्त्वा उदङ् पर्यावृत्य आ ऊष्मणो व्यावृत उपास्ते । “व्यावृत्त ऊष्मा" इति प्राहुः । अथाऽभिपर्यावृत्यैतं चरुमवजिघ्रति-

> ये समानाः समनसः पितरो है यमराज्ये ।  
तेषां लोकः स्वधा नमो यज्ञो देवेषु कल्पताम् ॥  
ये सजाताः समनसो जीवा जीवेषु मामकाः ।  
तेषाꣳ श्रीर्मयि कल्पतामस्मिन् लोके शतꣳ समाः

इति । अथ तथैवाऽद्भिर्मार्जयति-

> मार्जयन्तां पितरः, मार्जयन्तां पितामहाः, मार्जयन्तां प्रपिता महाः

इति । अथाऽऽञ्जनं ददाति-

> आञ्जतां पितरः, आञ्जतां पितामहाः, आञ्जतां प्रपितामहाः

इति । अथाऽभ्यञ्जनं ददाति-

> अभ्यञ्जतां पितरः, अभ्यञ्जतां पितामहाः, अभ्यञ्जतां प्रपितामहाः

इति। अथ वासाꣳसि ददाति- 

> एतानि वः पितरो वासाꣳसि, एतानि वः पितामहा वासाꣳसि, एतानि वः प्रपितामहा वासाꣳसि

इति। 

> उत्तर आयुषि लोम छिन्दीत

इति ब्राह्मणम् । 

> [उत्तर आयुषि लोम छिन्दीतेति ।  
कस्मिन्नु खल्वेतत्काले छत्तव्यं भवतीति ।  
ऊर्ध्वꣳ षट्षष्टिभ्यश्च वर्षेभ्योऽष्टाभ्यश्च मासेभ्य  
इत्येतस्मिन्नेवैतत् काले छेत्तव्यं भवतीति ।]

अथ षड्भिर्नमस्कारैर्विपर्यासमुपतिष्ठते- 

> नमो वः पितरो रसाय, नमो वः पितरः शुष्माय, नमो वः पितरो जीवाय, नमो वः पितरः स्वधायै, नमो वः पितरो मन्यवे, नमो वः पितरो घोराय, पितरो नमो वो य एतस्मिन् लोके स्थ युष्माꣳ स्तेऽनु येऽस्मिन् लोके मां तेऽनु य एतस्मिन् लोके स्थ यूयं तेषां वसिष्ठा भूयास्त येऽस्मिन् लोकेऽहं तेषां वसिष्ठो भूयासम्

इति । अथ वीरं याचते-

> वीरं मे पितरो दत्त, वीरं मे पितामहा दत्त, वीरं मे प्रपितामहा दत्त, पितृमानहं युष्माभिर्भूयासꣳ सुप्रजसो मया यूयं भूयास्त

इति । अथैनानुत्थापयति- 

>‌ उत्तिष्ठत पितरः प्रेत शूरा यमस्य पन्थामनुयाता पुराणम् । धत्तादस्मासु दविणं यच्च भद्रं प्र णो बूताद्भागधां देवतासु

इति । अथैनान् सर साधयति-

> यन्तु पितरो यथा लोकं मनसा जवेन, परेत पितरः सोम्या गम्भीरैः पथिभिः पूर्व्यैः । अथा पितॄन्त्सुविदत्राꣳ अपीत यमेन ये सधमादं मदन्ति

इति । अथ तिसृभिर्मन आह्वयते-

> मनो न्वा हुवामहे, आ न एतु मनः पुनः, पुनर्नः पितरो मनः

इति । 

> [आन नाभ्यञ्जने मनसो निह्वव 

इति ॥ पूर्वः कल्पो बौधायनस्योत्तरः शालीकेः ॥ ] अत्रैतान् पिण्डान् सह बर्हिषाऽग्नावनुप्रहरति।। ["पिण्डानामनुप्रहरण" इति ॥ सूत्रꣳ शालीकः ॥ 

> अत्रो ह स्माऽऽह बौधायनोऽत्रैवैते पिण्डाः परिशयीरन् । उच्छिष्टा ह्यते भवन्ति पितृभिर्भक्षकृता 

इति ॥] अथैतेषाꣳ शस्त्राणां द्वे द्वे उदाहरन्ति ॥ अथ यज्ञोपवीतं कृत्वा प्राजापत्ययर्चा गार्हपत्यमुपतिष्ठते

“प्रजापते न त्वदेतान्यन्यः" इति । अत्रैतां द्वितीयां जपति -- "यदन्तरिक्षं पृथिवीमुतद्यां" इति । ["अतिशिष्टस्य प्राशन" इति ॥ "स्वयं यजमानः प्राश्नीयादिति" बौधायनः ॥ 

> पुत्राय वाऽन्तेवासिने वा दद्यादिति 

शालीकिः ॥ पत्नीं प्राशयेत् । प्रजाऽस्यैषा भवतीत्यौपमन्यवः ॥ 

> अगुल्या यावन्मात्रमवघ्रायाऽथेतरदग्नावनु प्रहरोदित्यौपमन्यवीपुत्रः ॥ 

भस्मोत्कर उदास्य संप्रच्छादयेदित्याञ्जीगविः॥ "अपोऽभ्यवहरेदिति" मौदगल्यः ॥] 

> [कथमु खल्वनाहिताग्नेः पिण्डपितृयज्ञो भवतीति । 

> अनिरुप्तꣳ स्थालीपाकꣳ श्रपयित्वाऽग्निमुपसमाधाय संपरिस्तीर्याऽऽहुतीर्तुत्वा दक्षिणेनाऽग्निं दक्षिणाग्रं बर्हिः स्तीर्त्वा बर्हिःप्रभृति पिण्डं दद्यात् । अपि वाऽगार एव स्थालीपाकꣳ श्रपयित्वा बार्हःप्रभृत्येव पिण्डं दद्यात् । यज्ञोपवीत्येव प्राजापत्ययर्चैतमग्निमुपतिष्ठतेति ।] 

संतिष्ठते पिण्डपितृयज्ञः॥ ॥ पिण्डपितृयज्ञप्रायश्चित्तम् ॥ (बौ. श्रौ. २९.१२) "पितृयज्ञलोपे सप्तहोतारमिति" जुहुयात् ॥

अथ प्रयोग ः॥ 

> कर्ता अमावास्यायामपराह्ण आचभ्य प्राणानायम्य देशकालौ संकीर्त्य श्रीपरमेश्वरप्रीत्यर्थं पिण्डपितृयज्ञं करिष्ये, 

इति संकल्प्य । गृह्याग्निमुखसमाधाय, परिसमूह्य, पर्युक्ष्य, परिस्तीर्य, पात्रासादनकाले-उत्तरेणाग्निं- आज्यस्थाली स्रुवं प्रोक्षणीं चरुस्थालीं मेक्षणमिध्माबर्हिः सकृदाच्छिन्नं बर्हिश्चासाद्य, एरकोपबर्हणे आञ्जनाभ्यनने दशां स्फ्यमुदकुंभं चाऽऽसादयति । प्रोक्षणीः संस्कृत्य, पात्राणि प्रोक्ष्य, चरुस्थाल्यां तिरःपवित्रमप आनीय, अधिश्रित्य तिरःपवित्रं तण्डुलानावपति ।। (प्राचीनावीती) पवित्रवत्यां स्थाल्यां 

> देवस्य त्वा॰ पितृभ्यो जुष्टं निर्वपामि

इति सकृत्तण्डुलान् निर्वपति । 

> देवस्य त्वा॰ पितृभ्यो वो जुष्टं प्रोक्षामि

इति सकृत्प्रोक्ष्य, चरुस्थाल्यां तिरःपवित्रमप आनीय, अधिश्रित्य, तिरःपवित्रं तण्डुलानावपति । अथाज्यं निरुप्य, अधिश्रित्य, उभयं पर्यग्निकृत्वा, स्रुवं मेक्षणं च संमृज्य, चरुं श्रपयित्वाऽभिधार्य उदंचमुद्वास्य, दक्षिणतो बर्हिष्यासाद्य, प्रतिष्ठितमभिधारयति । यज्ञोपवीती, "जुषस्व न" इत्याद्यग्निं परिषिच्य, अलंकृत्य, व्याहृतीर्हुत्वा मेक्षणेनोपघातं अन्नस्य तिस्र आहुतीर्जुहोति-

> सोमाय पितृपीताय स्वधा नमः स्वाहा 

सोमाय पितृपीतायेदं॰ । 

> यमायांऽगिरस्वते पितृमते स्वधा नमः स्वाहा ।

यमायांऽगिरस्वते पितृमत इदं॰ । दक्षिणार्धपूर्वार्धे 

> अग्नये कव्यवाहनाय स्विष्टकृते स्वधा नमः स्वाहा 

अग्नये कव्यवाहनाय स्विष्टकृत इदं॰ । तूष्णीं मेक्षणमग्नौ प्रहृत्य, व्याहृतीर्तुत्वा, प्राचीनावीती दक्षिणेनाग्निं स्फ्येनोद्धत्याऽवोक्ष्य दक्षिणाग्रं सकृदाच्छिन्नं[^१] बर्हिः स्तीर्त्वा, अद्भिर्मार्जयति -- 

[^१]: सकृत्प्रयत्नेन मूलैः सह आच्छिन्नं बर्हिः।

> मार्जयन्तां पितरः, मार्जयन्तां पितामहाः, मार्जयन्तां प्रपितामहाः 

इति । होमावशिष्टचरुणा त्रीन् पिण्डान् कृत्वा, सुवेणोपस्तीर्याऽभिघार्य, सव्यं जान्वाच्य सकृदाच्छिन्ने बर्हिषि ददाति-

> एतत्ते तत अमुकशर्मन्॰ गोत्र वसुरूप ये च त्वामनु

इति पित्रे प्रथमम् । 

> एतत्ते पितामह अमुकशर्मन्॰ गोत्र रुद्ररूप ये च त्वामनु

इति पितामहाय द्वितीयम् । 

> एतत्ते प्रपितामह अमुकशर्मन्॰ गोत्र आदित्यरूप ये च त्वामनु

इति प्रपितामहाय तृतीयम् । 

> अत्र पितरो यथाभागं मन्दध्वं

इत्युक्त्वा उदङ् पर्यावृत्य ओष्मणो व्यावृत उपास्ते । व्यावृत्त उष्माणि अभिपर्यावृत्य, 

> ये समानाः समनसः॰, ये सजाताः समनसः॰

इति द्वाभ्यां चरुशेषमवघ्रेण भक्षयेत् ।। 

> मार्जयन्तां पितरः, मार्जयन्तां पितामहाः, मार्जयन्तां प्रपितामहाः

इति पिण्डानामुपरि तथैवाद्भिर्मार्जयित्वा, 

आञ्जतां पितरः, आञ्जतां पितामहाः, आञ्जतां प्रपितामहाः

इति कज्जलम् , 

> अभ्यञ्जतां पितरः, अभ्यञ्जतां पितामहाः, अभ्यञ्जतां प्रपितामहाः

इत्यभ्यञ्जनं च दत्वा, 

> एतानि वः पितरो वासाꣳसि, एतानि वः पितामहा वासाꣳसि, एतानि वः प्रपितामहा वासाꣳसि

इति वासाꣳसि च दद्यात् । षट्षष्टिवर्षेभ्यः अष्टाभ्यश्च मासेभ्य ऊर्ध्वं लोम च्छित्वा पिण्डेषु दद्यात् । ततः "नमो वः पितरो रसाय॰" इत्यादि षड्भिर्नमस्कारैर्विपर्यासमुपस्थाय, “वीरं मे पितरो दत्त॰” इति त्रिभिः वीरं याचित्वा, “उत्तिष्ठत पितरः॰" इत्यथैनान् उत्थाप्य, “यन्तु पितरो॰ परेत पितरः" इति संसाध्य, 

> मनो न्वाहुवामहे॰, आ न एतु मनः पुनः॰, पुनर्नः पितरो मनः॰

इति त्रिभिः मन आहूय पात्राणि द्वे द्वे उदास्य, यज्ञोपवीती- 

> प्रजापते न त्वत्॰, यदन्तरिक्षं॰ तस्मादेनसः प्रमुञ्चतु दुरिता यानि चकृम करोतु मामनेसम्

इति द्वाभ्यामाग्निमुपतिष्ठते । उत्तरपरिषेकादि होमशेषं समाप्य, हविःशेषं यजमानः प्राश्नीयात् । अपि वा पुत्रायान्तेवासिने वा दद्यात् । अप्सु वा प्रक्षिपेत् । प्रजाकामः पत्नी प्राशयेत् । पिण्डानप्सु प्रक्षिपेत् । यस्य स्मृत्येति कर्मसमर्पणं, अनाज्ञातादिमंत्रत्रयजपं, विष्णुस्मरणं च कुर्यात् ॥ ॥