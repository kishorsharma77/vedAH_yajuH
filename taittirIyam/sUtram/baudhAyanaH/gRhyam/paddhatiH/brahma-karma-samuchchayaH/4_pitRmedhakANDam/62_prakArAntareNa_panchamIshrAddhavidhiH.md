+++
title = "६२ प्रकारान्तरेण पञ्चमीश्राद्धविधिः"

+++
॥ पुत्रकामस्य प्रकारान्तरेण पञ्चमीश्राद्धविधिः ॥

(बो. गृ. शे. सू ५. ६) अथातः पञ्चमीश्राद्धं व्याख्यास्यामः - मार्गशीर्ष्यां माघ्यां प्रोष्ठपद्यां वोपरिष्टात्पञ्चम्यामारभ्य संवत्सरं वा कुर्यात् ॥ पूर्वदिने व्रती भूयात्

> इदं करिष्याम्येवं करिष्यामि

इति ॥ ब्राह्मणान्निमन्त्रयते योनिगोत्रश्रुतवृत्तसम्पन्नान् ॥ असम्बन्धानपि श्रुतवृत्तसम्पन्नान्निमन्त्रयते ॥ तस्य मासिश्राद्ध उक्त एतावदेव नाना ॥ पुरस्तात्स्विष्टकृत एता आहुतीर्जुहोति –

> आयुष्टे, आयुर्दा अग्ने, जातो यदग्ने, अन्नपतेऽन्नस्य नो देहि

इति चतस्रः ॥ विष्णुसूक्तेन चान्नस्य जुहोति ॥ अथ लाजैर्जुहोति -

> पुरुष-सूक्तेन प्रत्यृचम् ॥

अथ तिलैर्जुहोति -

> शन्नो देवीः, प्रजापते, इमं यम प्रस्तरम्

व्याहृतीभिश्च ॥ अथाज्यस्य जुहोति –

> अग्न आयूंषि पवसे, अग्ने पवस्व, यस्त्वा हृदा कीरिणा, यस्मै त्वम्

इति चतस्रः

> धाता ददातु नो रयिमीशानः

इत्यान्तादनुवाकस्य प्रत्यृचं

> अव ते हेडः, उदुत्तमम्, इमं मे वरुण, तत्त्वा यामि, त्वन्नो अग्ने, सत्वन्नो अग्ने, त्वमग्ने अयाऽसि, उद्वयं तमसस्परि, उदु त्यं, चित्रं, वैश्वानरो न ऊत्या, पृष्टो दिवि, सोमो धेनु

इति । दशहोत्राद्यैष्षड्भिः

> ब्राह्मण एकहोता

इति दशभिः । स्विष्टकृत्प्रभृति सिद्धमापिण्डदानात् ॥ दक्षिणेनाग्निं दक्षिणाग्रान्दर्भान्संस्तीर्य तेष्वन्नशेषैस्त्रीन्पिण्डान्ददाति ॥ दशमेऽहनि वैवाहिकश्राद्धवद्भूमौ लेपमन्त्रत्रयान्तं कृत्वाऽथैनान्त्संक्षाळनेन त्रिरपसलैः परिषिञ्चति -

> ऊर्जं वहन्तीः

इति ॥ अथ मध्यमपिण्डं पत्न्यै प्रयच्छति -

> वीरम्मे दत्त पितरः

इति ॥ तं पत्नी प्राश्नाति -

> आधत्त पितरो गर्भ कुमारं पुष्करस्रजम् ।  
यथेह पुरुषो हसत्

इति

> पुमांस एव मे पुत्रा जायेरन्

इति ब्राह्मणम् ॥ जयप्रभृति सिद्धमाधेनुवरप्रदानात् ॥ यदि जीवपिता पिण्डं न दद्यात्

> पितृभ्यस्स्वधा

इति मन्त्रान्सन्नमय्य प्राचीमुदीचीं वा दिशमुपनिष्क्रम्य चतुष्पथे दर्भस्तम्बेषु बलिमुपहरति -

> नमस्स्त्रियै नमः पुंसे नमस्सवयसे नमः ।  
शुक्लाय कृष्णदन्ताय पापिनां पतये नमः ॥  
ये मे प्रजामुपलोपयन्ति ग्रामे वसन्त उत वाऽरण्ये ।  
तेभ्यो नमो अस्तु बलिमेतेभ्यो हरामि स्वस्ति मेऽस्तु प्रजां मे दधे

इति ॥

> पञ्चम्यां श्राद्धेन बह्वपत्यो भवति । न चानपत्यः प्रमीयते । श्राद्धेन वार्षयो दिवमागच्छन्

इति ॥ विज्ञायते च -

> प्रजामनु प्रजायसे । तदुते मर्त्यामृतम्

इति ॥ तस्मिन्प्रजापतौ यत्नः कार्यः।  
अत्रोदाहरन्ति -

> परानपहरेद्यस्तु बालवृक्षाञ्छिनत्ति यः ।  
भक्षयन्नण्डशिशुकान्गुरून्वा सर्वदा द्विषन् ॥  
परपुत्रांश्च यो द्वेष्टि क्रीडन्बद्धमृगादिभिः ।  
निर्दयः सर्वभूतेषु पितृपूजां विलोपयन् ॥  
स वन्ध्यो मृतपुत्रो वा भवेत्तेषान्तु निष्कृतिः ।  
मौनी वृत्ती हविष्याशी हूयते नियतेन्द्रियः ॥  
जुह्वा घृतेन कूष्माण्डैर्गणानष्टौ घृतोदनैः ।  
जपन्वा पौरुषं सूक्तं हेमगोभूतिलान्ददत् ॥  
कृच्छ्रातिकृच्छ्रैर्जपकृन्मुच्यते सोंऽहसः क्षणात् ॥

इत्याह भगवान्बोधायनः ॥

सुमन्तुः -

> न जीवत्पितृकः कुर्यात्श्राद्धमग्निमृते द्विज ।  
येभ्य एव पिता दद्यात्तेभ्यः कुर्वीत साग्निकः ॥  
पितामहेऽप्येवमेव कुर्याज्जीवति साग्निकः।  
साग्निकोऽपि न कुर्वीत जीवति प्रपितामहे ॥

भविष्यपुराणे

> जीवमाने न देयं स्याद्यस्माद्भरतसत्तम ।  
तस्माज्जीवपिता कुर्याद्वाभ्यामेव न संशयः ॥

मनुः -

> ध्रियमाणे तु पितरि पूर्वेषामेव निर्वपेत् ।  
विप्रवद्भावितं श्राद्धे स्वकं पितरमाशयेत् ॥  
पिता यस्य तु वृत्तस्स्याज्जीवेद्वाऽपि पितामहः ।  
पितुस्तु नाम सङ्कीर्त्य कीर्तयेत्प्रपितामहम् ॥  
पितामहो वा तच्छ्राद्धं भुञ्जीतेत्यब्रवीन्मनुः ॥

याज्ञवल्क्यः -

> होमतः पितृयज्ञस्य जीवेत्पितरि जीवतः ।  
पितरं भोजयित्वा वा पिण्डौ निर्वृणुयात्पिता ॥  
उभौ यस्य व्यतीतौ तु जीवेच्चेत्प्रपितामहः ।  
पिण्डौ निर्वृणुयात्पूर्वौ भोजयेत्प्रपितामहम् ॥

यमः -

> पित्र्यं जीवपितुर्नोक्तमग्नौ होमोऽपि पाक्षिकः ।  
येभ्यो वापि पिता तेभ्यो दद्याद्वैतानकर्मणि ॥  
दद्यात्तेभ्यः परेभ्यस्तु जीवेच्चेत् त्रितयं यदि ॥

आपस्तम्बः -

> यदि जीवति पिता न दद्यात् ।  
आहोमात् त्यक्त्वा विरमेत् । अत्र यथा स्वशाखं व्यवस्था ॥

पञ्चमीश्राद्धात्पूर्वं कस्मिञ्चिच्छुभदिने स्नानादि नित्यकर्म कृत्वा देशकालौ सङ्कीर्त्य

> मम बालताडन-तर्जन-हनन-पितृमातृगुरुद्वेष-परहिंसा-परद्वेषण-परहृत्क्लेशकरण-परदारहरण-विप्रवृत्ति-रत्ननिक्षेपाऽपहरणाऽन्यपुत्रविद्वेषण-मृगशावहनन-प्राण्यण्डभक्षण-मातृवत्सवियोजन-गुर्वधिक्षेप-बालवृक्षच्छेदन- सुहृद्वधाऽष्टकापर्वसङ्क्रान्त्यादिषु विहितनित्यनैमित्तिकादिकर्मराहित्येत्यादिना जनित-अपुत्रत्व-मृतपुत्रत्वादिसमस्तदोषनिवृत्तिद्वारा शरीरशुध्यर्थं करिष्यमाणपञ्चमीश्राद्धाऽधिकारार्थं परिषदुपदिष्टं प्राजापत्यादिकृच्छ्रं कूष्माण्डहवनं गणहोमञ्च कृत्वा...

तदुक्तफलावाप्त्यर्थं - गो-भू-तिल-हिरण्यानि ब्राह्मणेभ्यो दत्वा कर्म समाप्योक्तकाले सुपुत्रावाप्त्यर्थं पञ्चमीश्राद्धं कुर्यात् ॥ बह्वपत्यो भवति। नचाऽनपत्यः प्रमीयते ॥

अथ प्रयोगः ॥ पुत्रकामो मार्गशीर्षस्य माघस्य भाद्रपदस्य वाऽपरपक्षस्य पञ्चमीमारभ्य यावत्संवत्सरमपरपक्षपञ्चम्यां पञ्चमीश्राद्धं कुर्यात् ॥ पूर्वेद्युर्व्रती भूत्वा सायमौपासनाऽन्ते, आचम्य प्राणानायम्य ( प्राचीनावीती )

> पुत्रकामः संवत्सरं पञ्चमीश्राद्धं कर्तास्मि

इति मनसा सङ्कल्प्य

> पुत्रानिच्छे, श्वः पञ्चमीश्राद्धं भविता

इत्यादिभिः पूर्वोक्तपञ्चमीश्राद्धवद्ब्राह्मणनिमन्त्र णम् ॥ परेद्युः प्रातर्नित्यकर्मान्ते -

> पुत्रानिच्छे, अद्य पञ्चमीश्राद्धं भवति

इत्यादि पुनर्निमन्त्रणम् ॥ मध्याह्ने आचम्य प्राणानायम्य देशकालौ सङ्कीर्त्य

> पितृपितामहप्रपितामहानां° रूपाणामक्षय्यतृप्त्यर्थं सदैवं साग्नौकरणं सपिण्डं पञ्चमीश्राद्धं पार्वणविधानेनान्नेन हविषाऽहमद्य करिष्ये

इति सङ्कल्पः ॥ अग्नौकरणे विश्वेदेवहोमानन्तरं

> याः प्राचीः

इत्यादि पञ्च स्रुवाहुतीर्हुत्वा

> सोमाय पितृमते शुष्मिणे जुहोमि हविः°

इत्यादिभिस्त्रिभिः पैतृकचरुहोमान्तेऽपूपमष्टधा विभज्य तैरेव मन्त्रैर्हुनेत् ॥ ततः

> पितृभ्यः स्वधा नमः स्वाहा

इत्यादि चतुर्विंशत्यन्नाहुतीर्हुत्वा, स्विष्टकृतमवदायान्तःपरिधौ निधायाऽवशिष्टचरुं मेक्षणेनोपहत्य जुहोति -

> आयुष्टे° सुवामिते स्वाहा ( आयुर्देऽग्नय इदं° ) आयुर्दा अग्ने° (आयुर्देऽग्नय इदं° ) जातो यदग्ने° (अग्नये वैश्वानरायेदं°) अन्नपतेऽन्नस्य नो देहानमीवस्य शुष्मिणः । प्रप्रदातारं तारिष उर्जन्नो धेहि द्विपदे चतुष्पदे स्वाहा (अग्नयेऽन्नपतय इद°) विष्णोर्नुकं°, तदस्य प्रियं°, प्र तद्विष्णुः°, परो मात्रया°, विचक्रमे°, त्रिर्देवः°, इति षड्भिः (सर्वत्र, विष्णव इदं° ) ॥

अथ लाजैर्जुहोति -

> पुरुषसूक्तमन्त्रैः प्रत्यृचं (सर्वत्र, पुरुषाय नारायणायेदं° ) ॥

अथ तिलैर्जुहोति -

> शन्नो देवीः° (अद्भ्य इदं° ) प्रजापते न त्वत्° ( प्रजापतय इदं° ) इमं यम प्रस्तरं° ( यमायेदं° ) भूः° ( अग्नय इदं° ) भुवः° (वायव इदं° ) सुवः° ( सूर्यायेदं° ) भूर्भुवस्सुवः° (प्रजापतय इदं° ) ॥

अथाज्याहुतीरुपजुहोति -

> अग्न आयूँषि पवसे°, अग्ने पवस्व°, (द्वयोः - अग्नय इदं° ) यस्त्वा हृदा°, यस्मै त्वं° (द्वयोः - अग्नये पुत्रवत इदं°) धाता ददातु नो रयिं°, धाता प्रजाया°, धाता ददातु नो रयिं प्राचीं°, धाता ददातु दाशुषे°, ( इति चतसृणां - धात्र इदं° ) अनु नोऽद्यानुमतिः°, अन्विदनुमते त्वं°, अनु मन्यतामनु मन्यमाना°, यस्यामिद°, (इति चतसृणां - अनुमत्या इदं°) राकामहं°, यास्ते राके°, ( इति द्वयोः - राकाया इदं° ) सिनीवालि°, या सुपाणिः° (द्वयोः सिनीवाल्या इदं° ) कुहूमहं°, कुहूर्देवानां°, (द्वयोः - कुह्वा इदं° ) अव ते हेडः°, उदुत्तमं°, इमम्मे वरुण°, तत्वा यामि°, ( इति चतसृणां - वरुणायेदं° ) त्वन्नो अग्ने°, स त्वन्नो अग्ने° (इति द्वयोः - अग्नीवरुणाभ्यामिदं° ) त्वमग्ने अयासि° (अग्नयेऽयस इदं° ) उद्वयं तमसस्परि°, उदु त्यं°, चित्रं° (इति तिसृणां - सूर्यायेदं° ) वैश्वानरो न ऊत्या°, पृष्टो दिवि°, (इति द्वयोः - अग्नये वैश्वानरायेदं°) सोमो धेनुं° (सोमायेदं°) चित्तिः सुक्° नृम्णं धात्स्वाहा ॥ पृथिवी होता°, अग्नि र्होता°, सूर्यन्ते चक्षुः°, महाहविर्होता°, वाग्घोता° (एतेषां - वाचस्पतये ब्रह्मण इदं° ) ब्राह्मण एकहोता° भूयात्स्वाहा, (ब्रह्मण इदं° ) अग्निर्द्विहोता° (अग्नय इदं° ) पृथिवी त्रिहोता° (पृथिव्या इदं° ) अन्तरिक्षं चतुर्होता° (अन्तरिक्षायेदं° ) वायुः पञ्चहोता° ( वायव इदं° ) चन्द्रमाष्षड्ढोता° (चन्द्रमस इदं°) अन्नँ सप्तहोता° ( अन्नायेदं° ) द्यौरष्टहोता° (दिव इदं°) आदित्यो नवहोता° (आदित्यायेदं°) प्रजापतिर्दशहोता° (प्रजापतय इदं°)

इति ॥ ततः स्विष्टकृद्धोमान्ते - मण्डलकरणादि ब्राह्मणान्सम्भोज्य ताम्बूलदक्षिणादि यथाविभवं दत्वा अक्षय्यं वाचयित्वा शेषमनुज्ञाप्याऽनुव्रज्य पश्चाद्धोमान्ते

> एतत्ते ततासौ ये ते मातामहाः ये ते आचार्याः

इत्यादिभिस्त्रीन्पिण्डान्दद्यात् ॥

> ये नः पतिता

इत्याद्युत्तरलेपनिमार्जनादि पिण्डोद्वासनान्ते,

> वीरम्मे दत्त पितरः

इति मध्यमपिण्डं पत्न्यै प्रयच्छति ।

> आधत्त पितरो गर्भं कुमारं पुष्करस्रजम् ।  
यथेह पुरुषो हसत्

इति तं पत्नी प्राश्नाति ॥ ॥ जीवत्पितृकस्तु अग्नौकरणहोमान्तं कृत्वा पिण्डप्रदानस्थाने वक्ष्यमाणप्रकारेण बलिमुपहरेत् -प्राचीमुदीचीं वा दिशं गत्वा चतुष्पथे गोमयेनोपलिप्य दक्षिणाग्रेषु दर्भेषु श्राद्धशेषेण

> पितृभ्यः स्वधा, पितामहेभ्यः स्वधा, प्रपितामहेभ्यः स्वधा । नमस्त्रियै नमः पुंसे नमस्सवयसे नमः । शुक्लाय कृष्णदन्ताय पापिनां पतये नमः ॥ ये मे प्रजामुपलोपयन्ति ग्रामे वसन्त उत वाऽरण्ये । तेभ्यो नमो अस्तु बलिमेतेभ्यो हरामि स्वस्ति मेऽस्तु प्रजाम्मे दधे

इति । अन्यत्सर्वं सांवत्सरिकश्राद्धवत् ॥
