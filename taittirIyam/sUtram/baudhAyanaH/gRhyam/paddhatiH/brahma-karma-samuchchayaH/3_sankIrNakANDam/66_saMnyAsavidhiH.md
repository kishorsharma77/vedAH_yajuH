+++
title = "६६ संन्यासविधिः"

+++
॥ संन्यासविधिः ॥ (बो. ध. सू. २.१० ) अथाऽतस्संन्यासविधि व्याख्यास्यामः । सोऽत एव ब्रह्मचर्यवान्प्रव्रजतीत्येकेषाम् ॥ अथ शालीनयायावराणामनपत्यानाम् ॥ विधुरो वा ॥ प्रजाः स्वधर्मे प्रतिष्ठाप्य वा ॥ सप्तत्या ऊर्ध्वं संन्यासमुपदिशन्ति ॥ वानप्रस्थस्य वा कर्मविरामे ॥ एष नित्यो महिमा ब्राह्मणस्य न कर्मणा वर्धते नो कनीयान् । तस्यैवाऽऽत्मा पदवित्तं विदित्वा न कर्मणा लिप्यते पापकेनेति ॥ अपुनर्भवं नयतीति नित्यः ॥ महदेनं गमयतीति महिमा ॥ अनाश्रमी चतुरः कृच्छ्रानात्मशुध्यर्थं विदध्यादाश्रमी तप्तकृच्छ्रमेकम् ॥ ब्राह्मणानन्नेन परिविष्य पुण्याहं स्वस्त्यृद्धिमिति वाचयित्वा ॥ केशश्मश्रुलोमनखानि वापयित्वोपकल्पयते - यष्टयश्शिक्यं जलपवित्रं कमण्डुलं पात्रमिति ॥ एतत्समादाय ग्रामान्ते ग्रामसीमान्तेऽग्न्यगारे वाऽऽज्यं पयो दधीति त्रिवृत्पाश्योपवसेदपो वा 'त्रिवृदसि' इति त्रिभिर्मन्त्रैः ॥ 

> ॐ भूस्सावित्रीं प्रविशामि तत्सवितुर्वरेण्यम् ।  
ॐ भुवस्सावित्रीं प्रविशामि भर्गो देवस्य धीमहि ।  
ॐ ँ सुवस्सावित्रीं प्रविशामि धियो यो नः प्रचोदयात् 

इति पच्छोर्धर्चशस्ततस्समस्तया च व्यस्तया च ॥ आश्रमादाश्रममुपनीय ब्रह्मपूतो भवतीति विज्ञायते ॥ अथाऽप्युदाहरन्ति -

> आश्रमादाश्रमं गत्वा हुतहोमो जितेन्द्रियः ।  
भिक्षाबलिपरिश्रान्तः पश्चाद्भवति भिक्षुकः ॥

इति ॥ स एष भिक्षुरानन्त्याय ॥ पुरादित्यस्याऽस्तमयाद्गार्हपत्यमुपसमाधायाऽन्वाहार्यपचनमाहृत्य ज्वलन्तमाहवनीयमुद्धृत्य गार्हपत्य आज्यं विलाप्योत्पूय स्रुचि चतुर्गृहीतं गृहीत्वा समिद्वत्याऽऽहवनीये पूर्णाहुतिं जुहोति 'ॐ स्वाहा' इति ॥ एतद्ब्रह्मान्वाधानमिति विज्ञायते ॥ अथ सायं हुतेऽग्निहोत्र उत्तरेण गार्हपत्यं तृणानि संस्तीर्य तेषु यष्ट्यादीनि कन्थां वासो द्वन्दं न्यञ्चि पात्राणि सादयित्वा दक्षिणेनाऽऽहवनीयं ब्रह्मायतने दर्भान्संस्तीर्य तेषु कृष्णाजिनं चाऽन्तर्धायैतां रात्रि जागर्ति ॥ एवं विद्वान् ब्रह्मरात्रिमुपोष्याऽग्नीन्त्समारोप्य प्रमीयते सर्वं पाप्मानं तरति तरति ब्रह्महत्याम् ॥ अथ ब्राह्मे मुहूर्त उत्थाय काले एव प्रातरग्निहोत्रं जुहुयात् ॥ अथ पृष्ठ्याँ स्तीर्वाऽपः प्रणीय वैश्वानरं द्वादशकपालं निर्वपति । सा प्रसिद्घेष्टिः सन्तिष्ठते । आहवनीयेऽग्निहोत्रपात्राणि प्रक्षिपेदमृण्मयान्यनायसानि । गार्हपत्ये अरणी भवतं नः समनसाविति । अथात्मन्यग्नीन् समारोपयते - 

> या ते अग्ने यज्ञिया तनूः 

इति त्रिस्त्रिरेकैकं समाजिघ्रति ॥ अथ यज्ञोपवीतं विसृज्याद्भिः सँस्पृश्याप्सु जुहोति वेदान्तेति । अथाऽन्तर्वेदि तिष्ठन्

> ॐ भूर्भुवस्सुवः संन्यस्तं मया सन्यस्तं मया संन्यस्तं मया

इति त्रिरुपांशूक्त्वा त्रिरुचैः ॥ 

> त्रिषत्या हि देवा 

इति विज्ञायते ॥ 

> अभयं सर्वभूतेभ्यो मत्तः

इति चाऽपां पूर्णमञ्जलिं निनयति ॥ अथाऽप्युदाहरन्ति - 

> अभयं सर्वभूतेभ्यो दत्वा यश्चरते मुनिः ।  
न तस्य सर्वभूतेभ्यो भयं चापि हि जायते ॥ 

स वाचंयमो भवति ॥ 

> सखा मे गोपाय

इति दण्डमादत्ते । 

> यदस्य पारे रजसः

इति शिक्यं गृह्णाति । 

> येन देवाः पवित्रेण

इति जलपवित्रं गृह्णाति । 

> येन देवा ज्योतिषोर्ध्वा उदायन्

इति कमण्डलुं गृह्णाति । सप्तव्याहृताभिः पात्रं गृह्णाति ॥ यष्टयः शिक्यं जलपवित्रं कमण्डलुं पात्रमित्येतत्समादाय यत्राऽऽपस्तद्गत्वा स्नात्वाऽप आचम्य 

> सुरभिमत्याऽब्लिङ्गाभिर्वारुणीभिर्हिरण्यवर्णाभिः पावमानीभिर् 

इति मार्जयित्वाऽन्तर्जलगतोऽघमर्षणेन षोडश प्राणायामान्धारयित्वोत्तीर्य वासः पीडयित्वाऽन्यत्प्रयतं वासः परिधायाऽप आचम्य 'ओं भूर्भुवस्सुवः' इति जलपवित्रमादाय तर्पयति 

> ओं भूस्तर्पयाम्यों भुवस्तर्पयाम्यों सुवस्तर्पयाम्यों महस्तर्पयाम्यों जनस्तर्पयाम्यों तपस्तर्पयाम्यों सत्यं तर्पयामि 

इति ॥ दैववत् पितृभ्योऽञ्जलिमुपादाय 

> ॐ भूस्स्वधों भुवस्स्वधों सुवस्स्वधों भूर्भुवस्सुवर्महर्नमः 

इति ॥ अथ 

> उदुत्यं चित्रम् 

इति द्वाभ्यामादित्यमुपतिष्ठते ॥ ओमिति ब्रह्म ब्रह्म वा एष ज्योतिः य एष ज्योतिः य एष तपत्येष वेदः य एष तपति वेद्यमेवैतद्य एष तर्पयति एवमेवैष आत्मानं तर्पयत्यात्मने नमस्करोत्यात्मा ब्रह्माऽऽत्मा ज्योतिः ॥ सावित्रीं सहस्रकृत्व आवर्तयेच्छतकृत्वोऽपरिमितकृत्वो वा ॥ 'ॐ भूर्भुवस्सुवः' इति पवित्रमादायाऽपो गृह्णति ॥ न चाऽत उर्ध्वमनुद्धृताभिरद्भिरपरिस्रुताभिरपरिपूताभिर्वाऽऽचामेत् ॥ न चाऽत ऊर्ध्वं शुक्लं वासो धारयेत् ॥ एकदण्डी त्रिदण्डी वा ॥

## संन्यासिनियमाः

संन्यासिनियमाः ॥ एकदण्डी त्रिदण्डी वा ॥ अथेमानि व्रतानि भवन्ति - 

> अहिंसा सत्यमस्तैन्यं मैथुनस्य च वर्जनं त्याग 

इत्येव ॥ पञ्चैवोपव्रतानि भवन्ति - 

> अक्रोधो गुरुशुश्रूषाऽप्रमादश्शौचमाहारशुद्धिश्च 

इति  ॥ अथ भैक्षचर्या-ब्राह्मणानां शालीनयायावराणामपवृत्ते वैश्वदेवे भिक्षां लिप्सेत ॥ भक्त्पूर्वां प्रचोदयेत् ॥ गोदोहनमात्रमाकाङ्क्षेत् ॥ अथ भैक्षचर्यादुपावृत्तः शुचौ देशे न्यस्य हस्तपादान्प्रक्षाल्याऽऽदित्यस्याऽग्रे निवेदयेत् - 

> उदु त्यं चित्रमिति

ब्रह्मणे निवेदयते 'ब्रह्म जज्ञानम्' इति ॥ विज्ञायते - आधानप्रभृति यजमान एवाऽग्नयो भवन्ति तस्य प्राणो गार्हपत्योऽपानोऽन्वाहार्यपचनो व्यान आहवनीय उदानसमानौ सभ्यावसथ्यौ ॥ पञ्च वा एतेऽग्नय आत्मस्थाः ॥ आत्मन्येव जुहोति ॥ स एष आत्मयज्ञ आत्मनिष्ठ आत्मप्रतिष्ठ आत्मानं क्षेमं नयतीति विज्ञायते ॥ भूतेभ्यो दयापूर्वं संविभज्य शेषमद्भिस्संस्पृश्यौषधवत्प्राश्नीयात् ॥ प्राश्याऽप आचम्य 

> वाङ्म आसन्नसोः प्राण 

इति जपित्वा ज्योतिष्मत्याऽऽदित्यमुपतिष्ठते 

> उद्वयं तमसस्परि 

इति ॥ अयाचितमसंक्लृप्तमुपपन्नं यदृच्छया । आहारमात्रं भुञ्जीत केवलं प्राणयात्रिकमिति ॥ अथाप्युदाहरन्ति - 

> अष्टौ ग्रासा मुनेर्भक्ष्याः षोडशाऽरण्यवासिनः ।  
द्वात्रिंशतं गृहस्थस्याऽपरिमितं ब्रह्मचारिणः ॥  
भैक्षं वा सर्ववर्णेभ्य एकान्नं वा द्विजातिषु ।  
अपि वा सर्ववर्णेभ्यो न चैकान्नं द्विजातिष्विति ॥

अथ यत्रोपनिषदमाचार्या ब्रुवते तत्रोदाहरन्ति - स्थानमौनवीरासनसवनोपस्पर्शनचतुर्थषष्ठाष्टमकालव्रतयुक्तस्य ॥ कणपिण्याकयावकदधिपयो व्रतत्वं चेति ॥ तत्र मौने युक्तस्त्रैविद्यवृद्धैराचार्यैर्मुनिभिरन्यैर्वाऽऽश्रमिभिर्बहुश्रुतैर्दन्तैर्दन्तान् सन्धायान्तर्मुख एव यावदर्थं सम्भाषीत न यत्र लोपो भवतीति विज्ञायते ॥ स्थानमौनवीरासनानामन्यतमेन सम्प्रयोगो न त्रयं सन्निपातयेत् ॥ यत्र गतश्च यावन्मात्रमनुव्रतयेदापत्सु न यत्र लोपो भवतीति विज्ञायते ॥ स्थानमौनवीरासनसवनोपस्पर्शनचतुर्थषष्ठाष्टमकालव्रतयुक्तस्य । 

> अष्टौ तान्यव्रतघ्नानि आपो मूलं घृतं पयः ।  
हविर्ब्राह्मणकाम्या च गुरोर्वचनमौषधम् 

इति ॥ सायं प्रातरग्निहोत्रमन्त्रान् जपेत् ॥ वारुणीभिः सायं सन्ध्यामुपतिष्ठते मैत्रीभिः प्रातः ॥ अनग्निरनिकेतस्स्यादशर्माऽशरणो मुनिः ॥ भैक्षार्थी ग्राममन्विच्छेत् ॥ स्वाध्याये वाचमुत्सृजेदिति ॥ विज्ञायते च - 

> परिमिता वा ऋचः परिमितानि सामानि परिमितानि यजूंष्यथैतस्यै वाऽन्तो नास्ति यद्ब्रह्म तत्प्रतिगृणत आचक्षीत स प्रतिगर इति ॥ एवमेवैष आशरीरविमोक्षणाद् वृक्षमूलिको वेदसंन्यासिकः ॥ वेदो वृक्षः तस्य मूलं प्रणवः ॥ प्रणवात्मको वेदः ॥ प्रणवो ब्रह्म प्रणवं ध्यायेत् ॥ प्रणवो ब्रह्मभूयाय कल्पत 

इति होवाच प्रजापतिः ॥ सप्तव्याहृतिभिर्ब्रह्मभाजनं प्रक्षालयेदिति प्रक्षालयेदिति ॥

## प्रयोगः

अथ प्रयोगः ॥ देवयजनोल्लेखनप्रभृत्याग्निमुखात्कृत्वा पक्वाज्जुहोति -

> वैश्वानराय प्रतिवेदयाम

इति पुरोनुवाक्यामनूच्य 

> वैश्वानरः पवयान्नः पवित्रैः

इति याज्यया जुहोति । अथाऽऽज्याहुतीरुपजुहोति – 

> वैश्वानरो न ऊत्या

इत्यष्टभिरनुच्छन्दसं 

> अग्नये स्वाहा

इति च । अथैनमुपतिष्ठते -

> सहस्रशीर्षा पुरुषः

इत्येतेनाऽनुवाकेन । स्विष्टकृत्प्रभृति सिद्धमाधेनुवरप्रदानात् ॥ अथाऽग्रेणाऽग्निं दर्भस्तम्बेषु हुतशेषं निदधाति -

> सर्वो वै रुद्रः, विश्वं भूतं

इति द्वाभ्याम् ॥ उत्सृजत्यग्निम् ॥ 

> आयुर्दा अग्ने हविषो जुषाणः

इति पक्वादुपादाय 'सहस्रशीर्षा' इत्यनुवाकेन प्राश्याऽऽचम्याऽऽत्मानं प्रत्यभिमृशति 

> ॐ तद् ब्रह्म

इत्यनुवाकेन । अथाऽग्निद्रव्यमग्नौ प्रक्षिप्याऽऽत्मन्यग्निं समारोपयेत् -

> या ते अग्ने यज्ञिया तनूः

इति ॥