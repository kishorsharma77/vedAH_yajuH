+++
title = "७० आतुरसंन्यासविधिः"

+++
॥ आतुरसंन्यासविधिः ॥ कपिलः - 

> संन्यस्तमिति यो ब्रूयात्प्राणैः कण्ठगतैरपि ।  
सोऽक्षयांल्लभते लोकान्पुनर्जन्म न विद्यते ॥ 

स्मृत्यन्तरे - 

> संन्यस्तमिति यो ब्रूयात्प्राणैः कण्ठगतैरपि ।  
न तत्क्रतुसहस्रेण फलं प्राप्नोति मानवः ॥

## प्रयोगः

अथ प्रयोगः ॥ आतुरसंन्यासे सङ्कल्पप्रैषोच्चराभयदानेति त्रयं प्रधानमवश्यं कार्यम् । दण्डग्रहणाद्यङ्गभूतं यथासम्भवं कार्यम् ॥ स्नात्वा, अशक्तश्चेन्मन्त्रस्नानं कृत्वा शुद्धवस्त्रं धृत्वा, 

> ज्ञानप्राप्तिद्वारा मोक्षसिध्यर्थमातुरविधिना संन्यासमहं करिष्ये

इति सङ्कल्प्य, वपनं कृत्वा स्नात्वा सन्ध्याद्यौपासनहोमान्तं यथासम्भवं कृत्वा, त्रिवृत्पाश्य, सावित्रीप्रवेशं कृत्वा, ब्रह्मान्वाधानं जागरमुद्वासनस्थालीपाकं विरजाहोमञ्च यथासम्भवं कृत्वाऽऽत्मन्यग्निं समारोप्य, प्रैषोच्चारणं यथाविधि कृत्वा 

> आपो वै सर्वा देवताः स्वाहा

इत्यप्सु हुत्वा, हुतशेषजलं 

> आशुः शिशानः

इत्यनुवाकेनाभिमन्त्र्य, 

> पुत्रेषणायाश्च॰ 

इति किञ्चिज्जलं पिबेत् । 

> अभयं सर्वभूतेभ्यो मत्तः स्वाहा

इति द्वितीयं पिबेत् । 

> संन्यस्तं मया

इति तृतीयं पीत्वा, प्राङ्मुख ऊर्ध्वबाहुः प्रैषोच्चारं पूर्ववत्कृत्वा 

> अभयं सर्वभूतेभ्यो मत्तः स्वाहा

इति प्राच्यां जलं क्षिपेत् ॥ अथ शिखामुत्पाट्य यज्ञोपवीतं विसृजेत् ॥ पुत्रगृहे न तिष्ठेत् । जीवति चेत्स्वस्थः सन्महावाक्योपदेशदण्डग्रहणादि सर्वं कुर्यात् ॥