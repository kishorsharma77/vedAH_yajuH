+++
title = "२५ कृष्णचतुर्दशीजननशान्तिविधिः"

+++
॥ कृष्णचतुर्दशीजननशान्तिविधिः ॥ (बो. गृ. शे. सू. ६. ४ ) 

> अथ कृष्णचतुर्दशीजननशान्तिं व्याख्यास्यामः -- 
>
>> कृष्णपक्षे चतुर्दश्यां प्रसूतेः षड्विधं फलम् ।  
चतुर्दशीं च षड्भागां कुर्यादादौ शुभं स्मृतम् ॥  
द्वितीये पितरं हन्ति तृतीये मातरन्तथा ।  
चतुर्थे मातुलं हन्ति पञ्चमे वंशनाशनम् ॥  
षष्ठे तु धनहानिस्स्यादात्मनो वंशनाशनम् ।  
तस्मात्सर्वप्रयत्नेन शान्तिं कुर्याद्विधानतः ॥  
आचार्यं वरयेद्धीमान्पुत्रदारसमन्वितम् ।  
स्वकर्मनिरतं शान्तं श्रोत्रियं वेदपारगम् ॥  
सर्वालङ्कारसंयुक्तं सर्वलक्षणसंयुतम् ।  
ब्राह्मणानृत्विजश्चैव स्वस्तिवाचनपूर्वकम् ॥  
रुद्रोऽधिदेवता तस्याः कर्षमात्रसुवर्णतः ।  
तदर्धेन च वा कुर्याद्वित्तशाठ्येन वर्जितः ॥  
प्रतिमां कारयेच्छम्भोः सर्वलक्षणसंयुताम् ।  
वृषभेण समासीनं वरदाभयपाणिकम् ॥  
शुध्दस्पटिकसङ्काशं श्वेतमाल्याम्बरान्वितम् ।  
त्र्यम्बकेति च मन्त्रेण पूजां कुर्याद्विधानतः ॥  
स्थापयेच्चतुरः कुम्भांश्चतुर्दिक्षु यथाक्रमम् ।  
पुण्यतीर्थजलोपेतान्धान्यस्योपरि विन्यसेत् ॥  
शतौषधानि निक्षिप्य श्वेतवस्त्रैश्च वेष्टयेत् ।  
शुभानि चैव पुष्पाणि श्वेतानि परिवेष्टयेत् ॥  
सर्वे समुद्राः सरितस्तीर्थानि जलदा नदाः ।  
आयान्तु यजमानस्य दुरितक्षयकारकाः ॥  
आवाह्य वारुणैर्मन्त्रैरुक्तक्रमविधानतः ।  
इमम्मे वरुणेत्यनया तत्वा यामीत्यृचा तथा ॥  
त्वन्नो अग्ने च मन्त्रेण स त्वन्न इति च क्रमात् ।  
आग्नेयकुम्भमारभ्य पूजां कुर्याद्यथाकमम् ॥  
रुद्रप्रश्नं वसोर्धारामग्नेर्मन्वे शतायुधम् ।  
हिरण्यवर्णापवमानौ ऋचाम्प्राची यथाक्रमम् ॥  
जप्त्वा पुरुषसूक्तञ्च पञ्चरुद्रं क्रमाज्जपेत् ।  
ईश्वरस्याभिषेकञ्च ग्रहपूजाञ्च कारयेत् ॥  
पूजाकर्म च निर्वर्त्य होमं कुर्याद् विधानतः ।  
गृहस्येशानदिग्भागे कुण्डं कुर्याद्विधानतः ॥  
विस्तारायामखातञ्च अरनिद्वयसंयुतम् ।  
कुण्डकण्ठं परित्यज्य समन्तादङ्गुलिक्रमात् ॥  
मेखलोच्छ्रायविस्तारे चतुस्त्रिद्व्यङ्गुलिक्रमात् ।  
पश्चिमे मध्यभागे तु योनिं कुर्याद्विधानतः ॥  
योनिंषडङ्गुलां तिर्यग्द्वादशाङ्गुलदैर्घ्यकाम् ।  
अश्वत्थदलसङ्काशां किञ्चिन्निम्नायतां शुभाम् ॥  
कुर्यादाचारपर्यन्तं स्वगृह्योक्तविधानतः ।  
समिदाज्यचरूंश्चैव तिलमाषांश्च सर्षपैः ॥  
अश्वत्थप्लक्षपालाशसमिद्भिः खादिरैः शुभैः ।  
अष्टोत्तरसहस्रं वा ह्यष्टोत्तरशतन्तु वा ॥  
अष्टाविंशतिमेतैश्च होमं कुर्यात् पृथक्पृथक् ।  
त्र्यम्बकेति च मन्त्रेण तिलान् व्याहृतिभिः क्रमात् ॥  
ग्रहहोमं ततः कृत्वा पूर्वोक्तेन विधानतः ।  
ततः स्विष्टकृतं हुत्वा होमशेषं समापयेत् ॥  
सर्वालङ्कारयुक्तानां त्रयाणामभिषेचनम् ।  
चतुर्भिः कलशैरद्भिर्वृहत्कुम्भसमन्वितम् ॥  
धौताम्बराणि धृत्वाऽथ कुर्यादाज्यावलोकनम् ।  
पूर्णाहुतिञ्च जुहुयाद्यजमानः समाहितः ॥  
तत्सर्वं वरया भक्त्या हीश्वराय निवेदयेत् ।  
सर्वालङ्कारसंयुक्तां सवत्सां गां पयस्विनीम् ।  
प्रतिमां वस्त्रयुग्मञ्च आचार्याय निवेदयेत् ।  
अन्येषाञ्चैव सर्वेषां कुर्याद्ब्राह्मणभोजनम् ॥  
तस्मादनेन विधिना वित्तशाठ्यविवर्जितः ।  
एवं यः कुरुते शान्तिं सर्वपापैः प्रमुच्यते ।  
सर्वान्कामानवाप्नोति चिरञ्जीवी सुखी भवेत् ॥
>
> इत्याह भगवान् बोधायनः ॥  ॥ 

अत्र द्वितीय-तृतीय-षष्ठांशजनने गोमुखप्रसवमादौ कुर्यादिति धर्मसिन्धौ ॥

## प्रयोगः

अथ प्रयोगः ॥ शुभे दिने आचम्य प्राणानायम्य देशकालौ सङ्कीर्त्य 

> अस्य शिशोः कृष्णचतुर्दश्या अमुकांऽशजननसूचितपित्ररिष्टादि सर्वारिष्टनिरसनद्वारा क्षेमायुरारोग्यप्राप्त्यर्थं श्रीपरमेश्वरप्रीत्यर्थं सग्रहमखां कृष्णचतुर्दशीजननशान्तिं करिष्ये, 

इति सङ्कल्प्य तदङ्गत्वेन गणपतिं संपूज्य 

> आदित्यादिनवग्रहदेवताः प्रीयन्तां, त्र्यम्बकः प्रीयतां

इति पुण्याहं वाचयित्वा । देवयजनोल्लेखनप्रभृत्यग्निं प्रतिष्ठाप्य 

> ग्रहमखपूर्वककृष्णचतुर्दशीजननशान्तिहोमं करिष्ये-ग्रहमखपूर्वककृष्णचतुर्दशीजननशान्तिहोमः कर्म, ग्रहकीर्तनान्ते वरदो नामाऽग्निः, त्र्यम्बको देवता, चरुर्हविः, उपहोमे-त्र्यम्बकमन्त्रेण अश्वत्थप्लक्षपलाशखदिरसमिच्चर्वाज्यतिलमाषसर्षपद्रव्यैः प्रतिद्रव्यमष्टोत्तरशतसङ्ख्याकाहुतिभिः समस्तव्याहृतिभिराज्याक्ततिलद्रव्येणाष्टोत्तरशतसङ्ख्याकाहुतिभिः अर्यमादयः स्विष्टकृतः'

इत्याद्यन्वाधायाऽऽप्रणीताभ्यः कृत्वाऽग्रेणाग्निं व्रीहिभिर्यवैर्वा दक्षिणोत्तरं स्थण्डिलद्वयं कृत्वा दक्षिणस्थण्डिले ग्रहानावाह्य उत्तरस्थण्डिलमध्ये त्र्यम्बककलशं तस्याऽग्नेयादिविदिक्षु चतुरः कलशांश्च विधिना संस्थाप्य मध्यकलशे - 'स्योना पृथिवि॰' इति सप्तमृदः, 'अश्वत्थे वः' इति पञ्चपल्लवान् पञ्चत्वचः पञ्चधान्यानि सर्वौषधीश्च निक्षिप्य श्वेतवस्त्रेण संवेष्ट्य वरुणपूजान्ते त्र्यम्बकप्रतिमां कर्षतदर्धतदर्धान्यतमपरिमितहेमनिर्मितां वराभयाङ्कितहस्तद्वयां वृषभारूढां स्थापयित्वा त्र्यम्बकमन्त्रेण शुद्धस्फटिकसङ्काशं श्वेतमाल्यांबरावृतं ध्यात्वा त्र्यम्बकमावाह्य 

> सद्योजातं प्रपद्यामि, आसनं समर्पयामि

इत्यादि रुद्रस्नानार्चनाभिषेकविध्यनुसारेण श्वेतपुष्पादिभिः पूजयेत् ॥ अथाऽग्नेयकलशे - 'इमम्मे वरुण॰' इति वरुणमावायेत् । एवमेव नैर्ऋतकलशे - 'तत्त्वा यामि॰' इति मन्त्रेण, वायव्यकलशे - 'त्वन्नो अग्ने॰' इति मन्त्रेण, ऐशानकलशे - 'स त्वन्नो अग्ने॰' इति मन्त्रेण क्रमेण वरुणमावाह्य षोडशोपचारैरभ्यर्चयेत् ॥ पूजान्ते 

> सर्वे समुद्राः॰ देवदानव॰

इति वरुणं प्रार्थयेत् ॥ ततः कलशमन्वारभ्य - 

> नमस्ते रुद्र मन्यवे॰

इति प्रश्नं, 'अग्नाविष्णू॰' इत्येकादशानुवाकान्, 'अग्नर्मन्वे॰' इत्यनुवाकं, 'शतायुधाय॰' इति पञ्चाज्यानीः' 'हिरण्यवर्णाः॰' इति चतुरो मन्त्रान् , ‘पवमानः सुवर्जनः॰' 'ऋचां प्राची॰' इत्यनुवाकद्वयम्, पुरुषसूक्तं, सद्योजातादि पञ्चानुवाकांश्च जपेयुः ॥ निर्वापकाले-ग्रहनिर्वापान्ते-त्र्यम्बकाय चरुं निरुप्य प्रोक्ष्याज्य संस्काराद्यग्निमुखान्तं कृत्वा, ग्रहाणां पक्वं हुत्वा त्र्यम्बकमन्त्रं द्विरभ्यस्य पक्वं जुहुयात् । (त्र्यम्बकायेदं॰) ततः स्विष्टकृतमवदायान्तःपरिधौ निधायाऽन्वाधानोक्तक्रमेणोपहोमं कृत्वा स्विष्टकृदादिपूर्णाहुत्यन्ते ग्रहदेवताभ्यस्त्र्यम्बकाय क्षेत्रपालाय च बलिं दद्यात् ॥ उत्तरपरिषेकादिहोमशेषं समाप्य कलशोदकेन दधिक्राव्ण इत्यादिभिः पूर्वोक्तमन्त्रैश्च सपत्नीकं यजमानं शिशुञ्चाभिषिञ्चेत् ॥ ततो यजमानोऽहते वाससी परिधाय आज्यपूर्णपात्रे सकुटुम्ब आत्मनः प्रतिरूपं 

> यन्मे मनः॰ धारयामासि

इत्यवेक्ष्य दक्षिणासहितं तदाज्यं ब्राह्मणाय दद्यात् ॥ तत आचार्याय रुद्रपीठं ग्रहपीठं सोपस्करां गाञ्च ऋत्विग्भ्यो हिरण्यञ्च दत्वा कृतस्य सग्रहमखकृष्णचतुर्दशीजननशान्तिकर्मणः साङ्गतासिध्यर्थं यथाशक्ति ब्राह्मणान्यथोपपन्नेनान्नेन यथावकाशेन भोजयिष्ये । तेभ्यश्च यथाशक्ति भूयसीं दक्षिणां दातुमहमुत्सृजे । तेन श्रीपरमेश्वरः प्रीयताम् इति कर्मेश्वराय समर्पयेत् । ततो 'प्रमादात्कुर्वतां' इति विष्णुं स्मृत्वा द्विराचामेत् ॥