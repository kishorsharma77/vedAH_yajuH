+++
title = "५९ वेदपारायणविधिः"

+++
॥ वेदपारायणविधिः ॥ (बो. ध. सू. ३.९ ) अथातोऽनश्नन्पारायणविधिं व्याख्यास्यामः ॥ शुचिवासाः स्याच्चीरवासा वा ॥ हविष्यमन्नमिच्छेदपः फलानि वा ॥ ग्रामात्प्राचीं वोदीचीं वा दिशमुपनिष्क्रम्य गोमयेन गोचर्ममात्रं चतुरश्रं स्थण्डिलमुपलिप्य प्रोक्ष्य लक्षणमुल्लिख्याऽद्भिरभ्युक्ष्याऽग्निमुपसमाधाय सम्परिस्तीर्य ताभ्यो देवताभ्यो जुहुयात् ॥ अग्नये स्वाहा सोमाय स्वाहा प्रजापतये स्वाहा विश्वेभ्यो देवेभ्यः स्वयंभुव ऋग्भ्यो यजुर्भ्य सामभ्योऽथर्वभ्यश्श्रद्धायै प्रज्ञायै मेधायै श्रियै ह्रियै सवित्रे सावित्र्यै सदसस्पतयेऽनुमतये च हुत्वा वेदादिमारभेत सन्ततमधीयीत नाऽन्तरा ब्याहरेन्न वाऽन्तरा विरमेत् । अथाऽन्तरा व्याहरेदथाऽन्तरा विरमेत् त्रीन् प्राणानायम्य वृत्तान्तादेवाऽऽरभेत ॥ अप्रतिभायां यावता कालेन न वेद तावन्तं कालं तदधीयीत स यज्जानीयात् ॥ ऋक्तो यजुष्टस्स्सामत इति ॥ तद्ब्राह्मणं तच्छन्दसं तद्दैवतमधीयीत ॥ द्वादश वेदसंहिता अधीयीत यदनेनाऽनध्यायेऽधीयीत यद्गुरवः कोपिता यान्यकार्याणि भवन्ति ताभिः पुनीते शुद्धमस्य पूतं ब्रह्म भवति ॥ अत ऊर्ध्वं सञ्चयः ॥ अपरा द्वादश वेदसंहिता अधीत्य ताभिरुशनसो लोकमवाप्नोति ॥ अपरा द्वादश वेदसंहिता अधीत्य ताभिर्बृहस्पतेर्लोकमवाप्नोति ॥ अपरा द्वादश वेदसंहिता अधीत्य ताभिः प्रजापतेर्लोकमवाप्नोति ॥ अनश्नन्संहितासहस्रमधीत्य ब्रह्मभूतो विराजो ब्रह्म भवति ॥ संवत्सरं भैक्षं प्रयुञ्जानो दिव्यं चक्षुर्लभते ॥ षण्मासान्यावकभक्षश्चतुरो मासानुदकसक्तुभक्षा द्वौ मासी फलभक्षो मासमब्भक्षो द्वादशरात्रं वाऽप्राश्नन्क्षिप्रमन्तर्धीयते ज्ञातीन्पुनाति सप्ताऽवरान्सप्त पूर्वानात्मानं पञ्चदशं पङ्किञ्च पुनाति ॥ तामेतां देवनिश्श्रेयणीत्याचक्षते ॥ एतया वै देवा देवत्वमगच्छन्नृषय ऋपित्वम् ॥ तस्य ह वा एतस्य यज्ञस्य त्रिविध एवाऽऽरंभकालः प्रातस्सवने माध्यन्दिने सवने ब्राह्मे वाऽपररात्रे ॥ तं वा एतं प्रजापतिस्सप्त ऋषिभ्यः प्रोवाच सप्तर्षयो महाजज्ञवे महाजझुर्ब्राह्मणेभ्यो ब्राह्मणेभ्यः ॥

> आ समाप्तेर्नाश्नीयात् ॥ यथाशक्ति वा ॥ अपः पयः फलान्योदनं हविष्यमात्रमल्पं भुञ्जीत ॥ नोपरि शयीत ॥ न मैथुनं चरेत् ॥ पतिताद्यैर्न सम्भाषेत ॥ नैतत्समीपेऽधीयीत 

इति बोधायनः ॥

अत्र पुराणे कलशस्थापनं तत्र सविशेषं ब्रह्मपूजनञ्चोक्तम् -

> तीर्थे देवालये गेहे प्रशस्ते सुपरिष्कृते ।  
कलशं सुदृढं तत्र सुनिर्णिक्तं विभूषितम् ॥  
पुष्पपल्लवमालाभिश्चन्दनैः कुङ्कुमादिभिः ।  
मृत्तिकां यवसम्मिश्रां वेदिमध्ये क्षिपेत्ततः ॥  
पञ्चाशद्भिः कुशैः कार्यो ब्रह्मा पश्चान्मुखः स्थितः ।  
वाग्यतः स्थापितः कुम्भे चतुर्बाहुश्चतुर्मुखः ॥  
वत्सजान्वाकृतिं वेदमुत्तराग्रैः कुशैः कृतम् ।  
ब्रह्मोपधाने दत्वा तं ततः स्वस्त्ययनं पठेत् ॥  
प्रतिष्ठां कारयेत्पश्चात्पूजाद्रव्याण्यथोच्यते ।  
यज्ञोपवीतनैवेद्यवस्त्रचन्दनकुङ्कुमैः ॥  
स्रग्धूपदीपताम्बूलैरक्षतैश्च पितामहम् ।  
ब्रह्मजज्ञानमिति वा गायत्र्या वा प्रपूजयेत् ॥  
ततो गुरुञ्च सम्पूज्य यथापाठं पठेत्ततः

इति ॥

## प्रयोगः

अथ प्रयोगः ॥ उदगयन आपूर्यमाणपक्ष आत्मानुकूलदेवनक्षत्रे कर्ता स्नानादिनित्यकर्म निर्वर्त्य ग्रामात्प्राचीं वोदीचीं वा दिशमुपनिष्क्रम्य, गोमयेन गोचर्ममात्रं स्थण्डिलमुपलिप्य, दर्भेष्वासीनो दर्भान्धारयमाणः पवित्रपाणिराचम्य प्राणानायम्य देशकालौ सङ्कीर्त्य, 

> मम बाल्याद्यवस्थासु मनोवाक्कायकर्मभिः कृताऽनृतवाद-शूद्रान्नभोजन-शूद्रस्त्रीसेवन-अयाज्ययाजन-निषिद्धप्रतिग्रह-ब्राह्मणताडन-हनन-निन्दा-प्राणिहिंसन-सुवर्णस्तेय-पतितसंयोग-गुरुतल्पगमन-रजस्वलागमन-सुरापान-असोमपाने त्यादि सकलपापक्षयद्वारा आग्निष्टोमादि क्रत्वनुष्ठानफलप्राप्त्यर्थं, शान्ति-पुष्टि-तुष्टि-धन-धान्याद्यभिवृध्यर्थ, श्रीपरमेश्वरमीत्यर्थं स्वर्गकामः स्वशाखात्मकवेदपारायणं करिष्ये

(पुत्रादि कामनायां पुत्रकामनासिध्यर्थं इत्यादि यथायथमूहः) इति सङ्कल्प्य, गणपतिपूजनं मातृकापूजनं नान्दीश्राद्धं 

> सविता प्रीयताम्

इति पुण्याहवाचनं कुर्यात् ॥ 

> अमुकप्रवरान्विताऽमुकगोत्रोत्पन्नाऽमुकशर्माहं अमुकप्रवरान्वितामुकगोत्रोत्पन्नममुकशाखाध्यायिनममुकशर्माणं ब्राह्मणं वेदपारायणार्थं आचार्यं त्वामहं वृणे

इति ऋत्विग्वरणं मधुपर्कञ्च कुर्यात् ॥ अथाचार्यो देवयजनोल्लेखनप्रभृत्याग्निं प्रतिष्ठाप्य, प्राणानायम्य देशकालो सङ्कीर्त्य 

> यजमानेन वृतोऽहं श्रीपरमेश्वरप्रीत्यर्थं वेदपारायणहोमं करिष्ये॰ बलवर्धनो नामाऽग्निः, (यजमानकर्तृके पारायणे गृह्याग्निमेव बलवर्धननामाऽयमग्निः इति ध्यायेत् ) सविता देवता, चरुर्हविः, आग्निः स्विष्टकृत् 

इत्याद्यन्वाधायाऽऽप्रणीताभ्यः कृत्वाऽथ निवीती - अग्रेणाऽग्निं पञ्चकोष्ठेष्वक्षतपुञ्जेषूदगग्रान्कूर्चान्निधायोदगपवर्गं क्रमेण – 

> सप्त ते अग्ने॰ घृतेन

> ॐ भूर्भुवस्सुवः प्रजापतिं काण्डर्षिमावाहयामि, एवमेव -  सोमं काण्डर्षिं॰, अग्निं काण्डर्षिं॰, विश्वान्देवान्काण्डर्षिं॰, स्वयम्भुवं काण्डर्षिमावाहयामि 

इत्यावाह्य गन्धादिभिरभ्यर्च्य 

> ॐ प्रजापतिं काण्डर्षि तर्पयामि तर्पयामि, एवमेव - सोमं॰, अग्निं॰, विश्वान्देवान्॰, स्वयंभुवं॰ 

इति द्विर्द्विस्तर्पयित्वा, उपवीती - सवित्रे चरुनिर्वापाद्यग्निमुखान्तं कृत्वा सावित्र्या पक्वं हुत्वा, स्विष्टकृतमवदायान्तःपरिधौ निधायाऽऽज्याहुतीरुपजुहोति - 

> याज्ञिकीभ्यो देवताभ्यः स्वाहा, साँहितीभ्यो॰, वारुणीभ्यो॰, 

इत्यायेकोनविंशत्याहुतीर्तुत्वा, 

> अग्नये स्वाहा, सोमाय॰, प्रजापतये॰, विश्वेभ्यो देवेभ्यः॰, स्वयम्भुवे॰, ऋग्भ्यः॰, यजुर्भ्यं॰, सामभ्यः॰, अथर्वभ्यः॰, श्रद्धायै॰, प्रज्ञायै॰, मेधायै॰, श्रियै॰, ह्रियै॰, सवित्रे॰, सावित्र्यै॰, सदसस्पतये॰, अनुमतये॰, 

इत्यष्टादशाज्याहुतीश्च हुत्वा (यथालिङ्गं त्यागः) स्विष्टकृदादि होमशेषं समाप्य,

> ॐ अग्निं तर्पयामि, सोमं॰, प्रजापतिं॰, विश्वान्देवान्॰, स्वयम्भुवं॰, ऋचस्त॰, यजूंषि॰, सामानि॰, अथर्वणस्त॰, श्रद्धां॰, प्रज्ञां॰, मेधां॰, श्रियं॰, ह्रियं॰, सवितारं॰, सावित्रीं॰, सदसस्पतिं॰, अनुमतिं॰, 

इत्यष्टादशमन्त्रैस्तर्पयेत् ॥ ततो हस्तायामविस्तारायां हस्तोछ्रायायां यवसम्मिश्रमृत्तिकायां वेद्यां - सुप्रक्षालितं पुष्पपल्लवमालाचन्दनकुङ्कमादिविभूषितं सुदृढं कुम्भं 'मही द्यौः' इत्यादि विधिना संस्थाप्य वस्त्रयुग्मेनावेष्ट्योत्तराग्रकुशकृतं वत्सजान्वाकृतिवेदं ब्रह्मणः शिर उपधानत्वेन कलशे परिकल्प्य, स्वस्तिसूक्तं पठेत् ॥ तत उर्ध्वाग्रं पञ्चाशत्कुशनिर्मितं कूर्चं निधाय, "ब्रह्म जज्ञानं॰" इति मन्त्रेण 'वेदात्मनाय॰' इति ब्रह्मगायत्र्या वा सरस्वतीसहितं ब्रह्माणमावाहा, 

> नर्य प्रजां मे गोपाय॰

इति प्रतिष्ठाप्य षोडशोपचारैः पूजयेत् ॥ ततो गुरुं प्रणम्य, दर्भासनोपविष्टो दर्भपाणिराचम्य प्राणानायम्य, सव्याहृतिकां गायत्री पच्छोऽर्धर्चशोऽनवानमुक्त्वा, वाग्यतः प्रणवोच्चारपूर्वकं 'इषे त्वा॰' इत्यादिकं वेदपारायणमारभते । प्रश्नान्तेऽनुवाकान्ते वा विरमेत् ॥ प्रत्यहं प्रहरद्वयपर्यन्तं यावत्पारायणं भवति तावत्कर्तव्यम् । अति त्वरायां सार्धप्रहरद्वयपर्यन्तम् ॥ आरण्यप्रपाठकेषु मध्ये विरामेऽपि तत्तत्प्रपाठकस्योत्तरां शान्तिं कुर्यात् । द्वितीये दिने पूर्वां शातिं कृत्वा कृतान्तादारभेत् । कर्मसमाप्त्यन्तं ब्रह्मचर्यमधःशयनं स्वल्पं हविष्याशनञ्च कार्यम् । शक्तौ सत्यामुपोषणम् । ब्रह्मपूजनञ्च प्रत्यहम् । पारायणसमाप्तिपर्यन्तं पतित-रजस्वलादिसम्भाषणं तत्समक्षमध्ययनञ्च न कुर्यात् ॥ ऋत्विक्कर्तृके पारायणकारयित्राऽप्येते नियमाः पालनीयाः॥

पारायणासमाप्तौ कर्ता स्नानादिचतुष्टयं विधायापां समीपे शुचौ देशे उपविश्याचम्य प्राणानायम्य देशकालौ सङ्कीर्त्य 

> वेदपारायणसाङ्गतासिद्धिद्वारा श्रीपरमेश्वरप्रीत्यर्थं वेदपारायणोत्सर्जनं करिष्ये, 

इति सङ्कल्प्य गणपतिं सम्पूज्य 

> सविता प्रीयताम्

इति पुण्याहं वाचयित्वा, संस्कारकाण्डोक्तप्रकारेणोत्सर्जनोक्तदेवर्षिपितॄन् पूजयेत् ॥ तत्पश्चिमे भागे - स्थण्डिलोल्लेखनाद्यग्निं प्रतिष्ठाप्य, 

> वेदपारायणोत्सर्जनहोमं करिष्ये॰ बलवर्धनो नामाऽग्निः, सविता देवता, चरुर्हविः, अग्निः स्विष्टकृत् 

इत्याद्यन्वाधायाऽग्रेणाग्निं पूर्ववत्पञ्चकाण्डर्षीन्संपूज्य, सवित्रे चरुनिर्वापाद्यग्निमुखान्ते सावित्र्या पक्वं हुत्वा, स्विष्टकृतमवदायान्तःपरिधौ निधाय,

> याज्ञिकीभ्यो देवताभ्यः स्वाहा

इत्याद्येकोनविंशत्याहुतीर्तुत्वा, स्विष्टकृदादिहोमशेषं समापयेत् ॥ अथ दूर्वारोपणोदधावूर्मिनिष्पादनाजिधावनञ्च वर्जयित्वा विधिवत्स्नानं कुर्यात् । अथाऽऽचार्यः सपरिवारं यजमानं प्राङ्मुखमुपवेश्य, कलशोदकेन

> आपो हि ष्ठा॰ 

इत्यादिभिः प्रोक्षयेत् ॥ यजमानः - आचार्यं सम्पूज्य, कलशदान-गोदान-हिरण्यदान-वस्त्रदानादि कृत्वाऽपूपैः सक्तुभिरोदनेनाऽन्यैश्च व्यञ्जनैर्ब्राह्मणान्भोजयित्वा, भूयसीं दक्षिणां दत्वाऽऽशिषो गृह्णीयात् ॥