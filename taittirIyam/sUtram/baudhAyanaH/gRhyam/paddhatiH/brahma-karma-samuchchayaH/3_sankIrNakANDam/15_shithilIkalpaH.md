+++
title = "१५ शिथिलीकल्पः"

+++
॥ अथ शिथिलीकल्पः॥ (बो. ग. शे. सू. ३. १३. १-१६) अथातश्शिथिलीकल्प व्याख्यास्यामः- गृहसीमान्तचतुरश्रदिग्विधानेनान्तश्चोत्तरविधिः ॥ गृहमध्ये शिथिली जायेत सप्ताहात् शुभकरं भवत्वत ऊर्ध्वं ब्याधिपीडनं करोति 

> यत इन्द्र भयामहे

इति पलाशसमिद्भिरष्टोत्तरशतं जुहुयात् हविष्यमाज्यञ्च दोषमाहरति ॥ इन्द्रदिग्भागे शिथिली जायते सकुदुम्बस्य महद्भयं भवति 

> सदसस्पतिम्

इति मन्त्रेण खादिरसमिद्भिर्जुहुयात् ॥ अग्निदिग्भागे शिथिली जायेत सप्ताहात्सुहृदागमनमत ऊर्ध्वं राजक्षोभं करोतेि 

> अयमु ते समुतसि कपोत इव गर्भधिम् । वचस्तच्चिन्न ओहसे स्वाहा

इत्युदुम्बरसमिद्भिर्जुहुयात् ॥ यमदिग्भागे शिथिली जायतेऽष्टाहादर्थलाभमाप्नोति तत ऊर्ध्वं भार्यामरणं करोति प्लक्षसमिद्भिस्त्रियम्बकेन जुहोति ॥ निर्ऋतिदिग्भागे शिथिली जायते त्र्यहाद्वृष्टिं करोति अत ऊर्ध्वं भार्यानाशं करोत्यपामार्गसमिद्भिः 

> प्रजापते न त्वत्

इति मन्त्रेण जुहोति ॥ वरुणदिग्भागे शिथिली जायते गर्भलाभं करोत्यत ऊर्ध्वं चोरभयं कुर्याद्दूर्वासमिद्भिः 

> गणानां त्वा

इति जुहोति ॥ वायुदिग्भागे शिथिली जायते कन्यादोषमुपजायत दूर्वासमिद्भिः

> सप्त ते अग्ने 

इति जुहोति ॥ सोमदिग्भागे शिथिली जायते शत्रुखादनं करोत्यत ऊर्ध्वं धान्यनाशं करोति वटसमिद्भिरघोरमन्त्रेण जुहोति ॥ ईशानदिग्भागे शिथिली जायते गृहपतेर्व्याधिपीडनं करोति 

> येषामीशे

इति शमीसमिद्भिर्जुहोति ॥ द्वारदेशे शिथिली जायते गृहिणीनाशं करोति बिल्वसमिद्भिस्त्रियम्बकेन जुहोति ॥ शयनप्रदेशे शिथिली जायते गृहपतमरणं व्याहृतीभिर्यवैर्जुहोति ॥ गोमहिषस्थाने॰ प्रजानां चक्षुर्नाशं॰ - व्याहृतीभिर्यवैर्जुहुयात् ॥ जलभाण्डस्थाने दासवर्गनाशं॰ व्याहृतीभिर्यवैः॰ ॥ देवालये॰ ग्रामेऽग्निभयं॰ बिल्वसमिद्भिस्त्र्यम्बकमन्त्रेण॰ ॥ सभास्थाने॰ ग्रामस्य सकुदुम्बस्याऽध्रुवं कुर्यादात्वा हार्षसूक्तेन दूर्वाभिर्जुहोति ॥

नारदसंहितायाम् - 

> उत्पाता निखिला नृणामगम्याऽशुभसूचकाः ।  
तथाऽपि सद्यः फलदं शिथिलीजननं महत् ॥ १ ॥  
शिथिलीजननं ग्रामे सेतो वा देवतालये ।  
तत्फलं ग्रामपस्यैव सीम्नि सीमाधिपस्य च ॥ २ ॥  
शिथिलीजनने हानिः सर्वस्थानेषु दिक्षु च ।  
तद्दोषशमनायैव शान्तिकर्म समाचरेत् ॥ ३ ॥  
स्वर्णेन मृत्युप्रतिमां कृत्वा वित्तानुसारतः ।  
रक्तवर्णं चर्मदण्डधरं महिषवाहनम् ॥ ४ ॥  
नववस्त्रञ्च संवेष्ट्य तण्डुलोपरि पूजयेत् ।  
तल्लिङ्गेन च मन्त्रेण नैवेद्यञ्च यथाविधि ॥ ५ ॥  
पूर्णकुम्भं तदीशान्यां रक्तवस्त्रेण वेष्टितम् ।  
पञ्चत्वक्पल्लवैर्युक्तं जलं मन्त्रैः समर्चयेत् ॥ ६ ॥  
अग्निसंस्थापनं प्राच्यां स्वगृह्योक्तविधानतः ।  
प्रत्येकमष्टोत्तरशतमघोरेणैव होमयेत् ॥ ७ ॥  
मन्त्रेण समिदाज्यान्नैः शेषं पूर्ववदाचरेत् ।  
द्विजाय प्रतिमां दद्यात्सर्वदोषापनुत्तये ॥ ८ ॥  
जलमन्त्रेण संप्रोक्ष्य तत्स्थानं कुम्भवारिभिः ।  
एवं यः कुरुते सम्यक्स तु दोषात्प्रमुच्यते ॥ ९ ॥  

(इति नारदीयसंहितायां शिथिलीजननशान्तिः ॥ अध्यायः ३५) ॥

शौनकः - 

> शौनकोऽहं प्रवक्ष्यामि शिथिलीशान्तिमुत्तमाम् ।  
आयुर्वृद्धिकरं नृणामपमृत्युविनाशनम् ॥ १ ॥  
शिथिली संज्ञको मृत्युर्नव दिक्ष्वपि जायते ।  
चतुरस्र गेहसीमां मध्यादीशानकं कमात् ॥ २ ॥  
शुभाऽशुभ फलञ्चैव ज्ञातव्यञ्च क्रमेण तु ।  
गृहमध्ये तु शिथिली सप्ताहाज्जायते ध्रुवम् ॥ ३ ॥  
अत ऊर्ध्वं प्रजानां च पीडनं भवति ध्रुवम् ।  
ऐन्द्र तु शिथिलीजाते ह्यष्टाहे स्यान्महद्भयम् ॥ ४ ॥  
अत ऊर्ध्वं भवत्येव व्याधिजं स्यान्महद्भयम् ।  
जायते वह्निदिग्भागे पञ्चाहात्सुहृदागमम् ॥ ५ ॥  
अत ऊर्ध्व राजभयं भवत्येव न संशयः ।  
उत्पन्ने याम्यदिग्भागे दशाहादर्थनाशनम् ॥ ६ ॥  
अत ऊर्ध्वं मृत्युभयं भवत्येव न संशयः ।  
अत ऊर्ध्वं नैर्ऋत्यां (दिशि ह्युत्पन्ने) दशाहात्सर्पपीडनम् ॥ ७ ॥  
अत ऊर्ध्वं कीर्तिसिद्धिर्भवत्येव न संशयः ।  
वारुण्यां धान्यनाशः स्याद्वादशाहान्न संशयः ॥ ८ ॥  
अत ऊर्ध्वं चोर्ध्वमुखाद्यं भवति नित्यशः ।  
वायव्यां कन्यकादोषो दशाहाच्छत्रपातनम् ॥ ९ ॥  
अत ऊर्ध्व मृत्युभयं स्वगृहे सर्वथा भवेत् ।  
सौम्ये तु तद्गृहपतर्दशाहे मरणं भवेत् ॥ १० ॥  
अत ऊर्ध्वं धान्यलाभ प्राप्तवान्मानवोऽचिरात् ।  
ईशे गृहपतेर्व्याधिपीडनं भवति ध्रुवम् ॥ ११ ॥  
एकादशाहाद्भवति धननाशं ततः परम् ।  
द्वारदेशे द्वादशाहे गृहिणीमरणं भवेत् ॥ १२ ॥  
अत ऊर्ध्वं निर्गमनं भवत्येव न संशयः ।  
शयने विंशतिदिने गृहेशस्य मृतिर्भवेत् ॥ १३ ॥  
तथाऽऽज्यतैलभाण्डानां स्थानेशा जायते यदा ।  
चतुष्पदानां सर्वेषां तदा नाशं भवेद्ध्रुवम् ॥ १४ ॥  
जलभाण्डप्रदेशे तु प्रजानां नाशनं भवेत् ।  
गृहमध्ये सभामध्ये देवानामालये तथा ॥ १५ ॥  
तत्तत्स्थाने समुत्पन्ने मासार्धाद्गृहनाशनम् ।  
तटाके वापिकूपाये द्विमासात्सेतुबन्धने ॥ १६ ॥  
आरामे मुख्यपुंसश्च त्रिमासान्मरणं भवेत् ।  
अन्यस्थानेषु जातेषु अरिष्टं भवति ध्रुवम् ॥ १७ ॥  
मृत्युप्रशमनार्थञ्च शान्तिं कुर्यात्प्रयत्नतः ।  
एवं कृतेषु शिथिलीजातदोषो न विद्यते ॥ १८ ॥  
उत्पातदिवसेऽन्यस्मिन्ननुकूले शुभे दिने ।  
शान्तिं प्रकुर्वीत शुचिः प्रयतात्मा प्रयत्नतः ॥ १९ ॥  
स्वर्णन मृत्युप्रतिमां कृत्वा वित्तानुसारतः ।  
रक्तवर्णमयां दण्डधरां महिषवाहनाम् ॥ २० ॥  
मुकुटेन समायुक्तां कङ्कणेन च शोभिताम् ।  
कटकेन विराजन्तीमर्चयेत्सुसमाहितः ॥ २१ ॥  
पिपीलिकान्सुवर्णेन कारयेत् सप्त पञ्च वा ।  
स्थूलं वृत्तमुखं पृष्ठं द्वादशो दशमाप्नुयात् ॥ २२ ॥  
कृशमध्यं मृत्युरूपं शिथिलीरूपमुच्यते ।  
गोमयेनोपलिप्याथ रङ्गवल्लिकया सह ॥ २३ ॥  
ब्राह्मणान् सम्यगाहूय पुण्याहं वाचयेत्ततः ।  
आचार्यं वरयेदादावृत्विजो वृणुयात्ततः ॥ २४ ॥  
सदाचारान्स्वधर्मज्ञान्कुलीनान्सकुदुम्बिनः ।  
श्रुताध्यायसुसम्पन्नान्मन्त्रतन्त्रेषु कोविदान ॥ २५ ॥  
एवं लक्षणसम्पन्नानाचार्यप्रमुखान् द्विजान् ।  
आचार्यं सम्यगभ्यर्च्य वस्त्रहेमाङ्गुलीयकैः ॥ २६ ॥  
तथा सम्पूज्य चान्यांश्च स्वशक्त्या विभवान्वितः ।  
पूजास्थानं समागत्य कारयेद्विधिवत्ततः ॥ २७ ॥  
द्रोणत्रयान्वितं धान्यं तदर्धे श्वेततण्डुलम् ।  
तदर्धं तिलराशिञ्च मध्ये पद्मं सकर्णिकम् ॥ २८ ॥  
तन्मध्ये स्थापयेत्कुम्भमव्रणं सुमनोहरम् ।  
तत्पूर्वादि चतुर्दिक्षु प्रागादि क्रमतो न्यसेत् ॥ २९ ॥  
आकलशेष्वित्यनया कुम्भान्संस्थाप्य पूर्व च ।  
इमम्मे गङ्गे मन्त्रेण पूरयेत्तीर्थवारिणा ॥ ३० ॥  
स्योना पृथिवीति मन्त्रेण पञ्चत्वक्पञ्चपल्लवान् ।  
पञ्चामृतं पञ्चगव्यं तत्तन्मन्त्रेण योजयेत् ॥ ३१ ॥  
या ओषधीति मन्त्रेण ओषधीनि विनिक्षिपेत् ।  
सहिरत्नानि मन्त्रेण कुम्भे रत्नानि निक्षिपेत् ॥ ३२ ॥  
तस्योपरि न्यसेत् पात्रं सुवर्णादि विनिर्मितम् ।  
तिलपूरितकांस्यं वा रक्तवस्त्रं प्रसार्य च ॥ ३३ ॥  
पूर्वोक्तलक्षणोपेतां प्रतिमां स्थापयेत् क्रमात् ।  
मृत्युमृत्युपतीम्याञ्च मध्ये कुम्भौ तु निक्षिपेत् ॥ ३४ ॥  
मृत्युरूपमथावाह्य यमरूपमतः परम् ।  
देवतापूजनार्थाय पञ्चामृतपुरस्सरम् ॥ ३५ ॥  
स्नपनं कारयित्वाऽथ तत्तन्मन्त्रेण पूजयेत् ।  
परं मृत्यो इति मन्त्रेण यमाय सोमं मन्त्रतः ॥ ३६ ॥  
गन्धपुष्पैः समभ्यर्च्य धूपदीपैस्तथैव च ।  
पृषीदनं निवेद्याथ मृत्युमन्त्रेण पूजयेत् ॥ ३७ ॥  
सर्वोपचारैः शिथिलीं पूजयेत्सुसमाहितः ।  
स्पृशन्नष्टसहस्रं वा शतमष्टोत्तरन्तु वा ॥ ३८ ॥  
यत इन्द्र च राक्षोघ्नं पूर्वकुम्भेऽर्चयेजपन् ।  
यमाय सोमं मन्त्रेण दक्षिणे च प्रपूजयेत् ॥ ३९ ॥  
प्रशुन्ध्युवं वामनञ्च वरुणे चार्चयेज्जपेत् ।  
सोमो धेनुं पौरुषञ्च उत्तरे पूजयेज्जपेत् ॥ ४० ॥  
गृहस्य पूर्वदिग्भागे स्थण्डिलं परिकल्पयेत् ।  
उल्लेखनादिकं कुर्यादग्निं संस्थाप्य तत्परम् ॥ ४१ ॥  
स्वगृह्योक्तविधानेन चक्षुष्यन्तश्च कारयेत् ।  
ग्रहयज्ञं प्रकुर्वीत शान्तिहोमं ततः परम् ॥ ४२ ॥  
अग्नेश्च पूर्वदिग्भागे धान्यराशिं प्रकल्पयेत् ।  
तस्योपरि न्यसेत्पात्रमाचार्यः पूजयेत्ततः ॥ ४३ ॥  
पूर्वोक्तेनैव यद्रव्यं गन्धपुष्पाक्षतादिभिः ।  
प्रधानदेवताहोममष्टोत्तरशतानि च ॥ ४४ ॥  
परं मृत्यो तु मन्त्रेण यमाय सोममन्त्रतः ।  
पक्वान्नसमिदाज्याद्यैर्हुनेञ्चैव यथाविधि ॥ ४५ ॥  
ततो होमं प्रकुर्वीत समिदाज्यचरून्क्रमात् ।  
ततः स्विष्टकृतं हुत्वा होमशेषं समापयेत् ॥ ४६ ॥  
ततः पुष्पाञ्जलिं दत्वा यजमानः समाहितः ।  
ततः कुम्भस्थतोयेन कारयेदभिषेचनम् ॥ ४७ ॥  
भद्रासनोपविष्टस्य सकुटुम्बञ्च प्रोक्षयेत् ।  
यजमानस्य शिरसि मन्त्रपूतजलेन तु ॥ ४८ ॥  
आपो हि ष्ठा पावमानीः स्वस्तिदा विश एकया ।  
यमाय सोमं कटुद्रा वामनञ्च प्रशुन्ध्युवम् ॥ ४९ ॥  
सोमो धेनुं पौरुषशञ्च ग्रहेन्द्राद्यैश्च मन्त्रतः ।  
मुश्चामि त्वेति मन्त्रेण समुद्रज्येष्ठेति सूक्ततः ॥ ५० ॥  
ततः पौराणमन्त्रैश्च अभिषेकं समाचरेत् ।  
सर्वैश्च कलशैः स्नाप्य आर्द्रवस्त्रं विसर्जयेत् ॥ ५१ ॥  
धौतमाल्याम्बरधरो गन्धाभरणभूषितः ।  
विप्रानभ्यर्च्य विधिवद्गन्धपुष्पाक्षतादिभिः ॥ ५२ ॥  
आचार्यं समलङ्कृत्य प्रतिमादानमाचरेत् ।  
धेनुं पयस्वती दद्यादाचार्याय प्रदापयेत् ॥ ५३ ॥  
ऋत्विग्भ्यो दक्षिणां दद्याज्जापकेभ्यस्तथैव च ।  
आज्यावलोकनं कुर्यात्तत्तद्दोषोपशान्तये ॥ ५४ ॥  
ब्राह्मणैराशिषो भूत्वा ब्राह्मणैः सहबान्धवः ।  
एवङ्कृते न सन्देहो न दोषः शिथिलीभवः ॥ ५५ ॥

तत्रोक्ताः पौराणमन्त्राः -  

> सुरास्त्वामभिषिञ्चन्तु ब्रह्मविष्णुमहेश्वराः ।  
वासुदेवो जगन्नाथस्तथा सङ्कर्षणो विभुः॥ १ ॥  
प्रद्युम्नश्चानिरुद्धश्च भवन्तु विजयायते ।  
आखण्डलोऽग्निर्भगवान्यमो वै निर्ऋतिस्तथा ॥ २ ॥  
वरुणः पवनश्चैव धनाध्यक्षस्तथा शिवः ।  
ब्रह्मणा सहिताः सर्वे दिक्पालाः पान्तु ते सदा ॥ ३ ॥  
कीर्तिर्लक्ष्मीधृतिर्मेधा पुष्टिः श्रद्धा क्रिया मतिः ।  
बुद्धिर्लज्जा वपुः शान्तिः कान्तिस्तुष्टिश्च मातरः ॥ ४ ॥  
एतास्त्वामभिषिञ्चन्तु देवपत्न्यः समागताः ।  
आदित्यश्चन्द्रमा भौमो बुधजीवसिताऽर्कजाः ॥ ५ ॥  
ग्रहास्त्वामभिषिञ्चन्तु राहुः केतुश्च तर्पिताः ।  
देवदानवगन्धर्वा यक्षराक्षसपनगाः ॥ ६ ॥  
ऋषयो मुनयो गावो देवमातर एव च ।  
देवपत्न्यो द्रुमा नागा दैत्याश्चाप्सरसां गणाः ॥ ७ ॥  
अस्त्राणि सर्वशस्त्राणि राजानो वाहनानि च ।  
औषधानि च रत्नानि कालस्यावयवाश्च ये ॥ ८ ॥  
सरितः सागराः शैलास्तीर्थानि जलदा नदाः ।  
एते त्वामभिषिञ्चन्तु सर्वकामार्थसिद्धये ॥ ९ ॥

इति पौराणमन्त्राः ॥

## प्रयोगः

अथ प्रयोगः - उत्पातदिवसेऽन्यस्मिन् वा शुभतिथि-वार-नक्षत्रयुक्ताऽऽत्मानुकूलदिवसे- सपत्नीको यजमानः प्रात नित्यकर्मान्ते, आचम्य प्राणानायम्य देशकालौ सङ्कीर्त्य, 

> मम सपरिवारस्य गृहसीमान्तचतुरस्रस्थितगृहमध्ये मृत्युरूपशिथिलीसमुत्पत्तिसूचित-व्याधिपीडा-महद्भय-राजक्षोभ-भार्यामरण-चोरभय-कन्यादोष-धान्यनाश-अक्षिनाश-दासवर्गनाश-अग्निभय-ग्रामनाशादि सर्वानिष्टनिवृत्तिपूर्वकक्षेमायुरारोग्याभयप्राप्त्यर्थंं, श्रीपरमेश्वरप्रीत्यर्थं, सग्रहमखां शिथिलीशान्ति करिष्ये

इति सङ्कल्प्य, गणपतिं सम्पूज्य 

> आदित्यादिनवग्रहदेवताः प्रीयन्ताम्, सविता प्रीयताम्

इति पुण्याहं वाचयित्वाऽऽचार्यादि-ऋत्विजो वरयित्वा, देवयजनोल्लेखनप्रभृत्यग्निं प्रतिष्ठाप्य, प्राणानायम्य देशकालौ सङ्कीर्य, मम सपरिवारस्य॰ ग्रहमखपूर्वक-शिथिलीशान्तिहोमं करिष्ये॰ ग्रहान्वाधानान्ते, वरदो नामाग्निः, सविता देवता, चरुर्हविः, उपहोमे –

> यत इन्द्र भयामहे

इति मन्त्रेण पलाशसमिच्चर्वाज्यद्रव्यैः प्रतिद्रव्यमष्टोत्तरशतसङ्ख्याकाहुतिभिः, [पूर्वे शिथिलीजाते- 

> सदसस्पतिं॰

इति मन्त्रेण खादिरसमिद्भिरष्टोत्तरशतसङ्ख्याकाहुतिभिः, (सदसस्पतय इदं॰) आग्नेय्यां- 

> अयमु ते समुतसि कपोत इव गर्भधिम् । वचस्तच्चिन्न ओहसे

इति मन्त्रेणौदुम्बरसमिद्भिरष्टोत्तरशतसङ्ख्याकाहुतिभिः, (इन्द्रायेद॰) दक्षिणे- 

> त्र्यम्बकं॰

इति मन्त्रेण प्लक्षसमिद्भिरष्टोत्तरशतसङ्ख्याहुतिभिः, निर्ऋत्यां-

> प्रजापते न त्वत्

इति मन्त्रेणाऽपामार्गसमिद्भिरष्टोत्तरशतसङ्ख्याकाहुतिभिः, पश्चिमे– 

> गणानां त्वा॰

इति मन्त्रेण दुर्वासमिद्भिरष्टोत्तरशतसङ्ख्याकाहुतिभिः, वायव्यां- 

> सप्त ते अग्ने॰

इति मन्त्रेण दूर्वासमिद्भिरष्टोत्तरशतसङ्ख्याकाहुतिभिः,
उत्तरे-

> अघोरेभ्योऽय॰

इति मन्त्रेण वटसमिद्भिरष्टोत्तरशतसङ्ख्याकाहुतिभिः, ऐशान्यां - 

> येषामीशे॰

इति मन्त्रेण शमीसमिद्भिरष्टोत्तरशतसङ्ख्याकाहुतिभिः, द्वारप्रदेशे - 

> त्र्यम्बकं॰

इति मन्त्रेण बिल्वसमिद्भिरष्टोत्तरशतसङ्ख्याकाहुतिभिः, शयनप्रदेशे - व्याहृतिभिः प्रत्येकं यवैरष्टोत्तरशतसङ्ख्याकाहुतिभिः, गोष्ठे -व्याहृतिभिः प्रत्येकं यवैः १०८ आहुतिभिः, जलभाण्ड स्थाने - सप्तव्याहृतिभिः (ॐ भूः स्वाहा, अग्नय इदं॰ ॥ भुवः स्वाहा, वायव इदं॰ ॥ सुवः स्वाहा, सूर्यायेदं॰ ॥ महः स्वाहा, ब्रहस्पतय इदं॰॥ जनः स्वाहा, वरुणायेदं॰॥ तपः स्वाहा, इन्द्रायेदं॰॥ सत्यꣳ स्वाहा, विश्वेभ्यो देवेभ्य इदं॰ इति) प्रत्येक यवैः १०८ आहुतिभिः, देवतायतने - बिल्वसमिद्भिः १०८ आहुतिभिः, सभास्थाने-

> 'आ त्वाऽहार्षं॰' 

इत्यादि पञ्चमन्त्रैर्दूर्वासमिद्भिः प्रत्येकं १०८ आहुतिभिः, 

> (आ त्वाऽहार्षमन्तरभूः । ध्रुवस्तिष्ठाविचाचलिः । विशस्त्वा सर्वा वाञ्छन्तु । मा त्वद्राष्ट्रमधिभ्रशत्स्वाहा ॥ ध्रुवा द्यौर्ध्रुवा पृथिवी ध्रुवं विश्वमिदं जगत् । ध्रुवा ह पर्वता इमे । ध्रुवो राजा विशामयꣳ स्वाहा ॥ इहैवैधि मा व्यथिष्ठाः । पर्वत इवाविचाचलिः । इन्द्र इवेह ध्रुवास्तिष्ठ । इह राधमु धारय स्वाहा । अभितिष्ठ पृतन्यतः । अर्धरे सन्तु शत्रवः । इन्द्र इव वृत्रहातिष्ठ । अपः क्षेत्राणि सञ्जयन्स्वाहा ॥ इन्द्र एणमदीधरत् । ध्रुवं ध्रुवेण हविषा । तस्मै देवा अधिब्रुवन् । अयञ्च ब्रह्मणस्पतिः स्वाहा ॥ 
[[TODO: परिष्कार्यम्]]

सर्वत्र, (इद्रायेदं॰), 

इति) 

अर्यमादयः स्विष्टकृतः, इत्याद्यन्वाधायाऽऽप्रणीताभ्यः कृत्वाग्रेणाऽग्निं ग्रहवेद्यां ग्रहानाबाह्य सम्पूज्य, तदुत्तरेऽष्टदळपझे धान्योपरि कलशं प्रतिष्ठाप्य वरुणपूजान्ते गायत्र्या सवितारमावाह्य षोडशोपचारैः सम्पूजयेत् ॥ ग्रहचरुनिर्वापान्ते सवित्रे चरुं निरुप्य प्रोक्ष्याज्यसंस्काराद्यग्निमुखान्तं कृत्वा, ग्रहहोमान्ते सावित्र्या पक्वं हुत्वा, स्विष्टकृतमवदायान्तःपरिधौ निधायाऽन्वाधानोक्तक्रमेणोपहुत्य, स्विष्टकृदादि होमशेषं समापयेत्॥ आवाहितदेवताः पुनः सम्पूज्य, सर्त्विगाचार्यः कलशोदकेन शिथिल्युद्भवस्थानं प्रोक्ष्य, सपरिवारं यजमानं 

> आपो हि ष्ठा॰

इति तिसृभिः 

> हिरण्यवर्णाः

इति चतसृभिः 

> पवमानः सुवर्जनः॰

इत्येतेनाऽनुवाकेन, व्याहृतिभिः 

> अपैतु॰

इति मृत्युसूक्तेन, 

> यत इन्द्र॰, स्वस्तिदा॰, सदसस्पतिं॰, गणानान्त्वा॰, सप्त ते अग्ने॰, अधोरेभ्यः॰, येषामीशे॰, आ त्वाहार्ष॰

इत्यादिभिरायुष्यसूक्तेनाभिषिञ्चति । ततो ब्राह्मणान्सम्पूज्य सपीठं कलशदानं गोदानं यथाशक्ति दक्षिणाप्रदानञ्च कुर्यात् कर्मेश्वराय समर्प्य ब्राह्मणान्सम्भोज्याशिषो गृह्णीयात् ॥  ॥ केचन कारिकोक्तप्रकारेण मृत्युपातमां शिथिलीप्रतिमां वा सम्पूज्य जयहोमादि कुर्वन्ति ॥ 