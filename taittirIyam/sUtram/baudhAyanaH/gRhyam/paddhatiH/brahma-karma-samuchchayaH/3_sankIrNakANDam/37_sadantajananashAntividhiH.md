+++
title = "३७ सदन्तजननशान्तिविधिः"

+++
॥ सदन्तजननशान्तिविधिः ॥ (बो. गृ. शे. सू. ६. १२ ) 

> अथातो सदन्तजननशान्तिं व्याख्यास्यामः - 
>
>> दन्तजन्मनि बालानां लक्षणं तन्निबोध मे ।  
उपरि प्रथमं यस्य जायन्ते च शिशोर्द्विविजाः ॥  
दन्तैर्वा सह यस्य स्याज्जन्म भार्गवसत्तम ।  
मातरं पितरं वाथ खादेदात्मानमेव वा ॥  
तत्र शान्तिं प्रवक्ष्यामि तन्मे निगदतः शृणु ।  
गजपृष्ठगतं बालं तैस्तथा स्थापयेद्द्विजः ॥  
तदभावे तु धर्मज्ञः काञ्चने तु वरासने ।  
सर्वोषधैः सर्वगन्धैर्बीजेः पुष्पैः फलैस्तथा ॥  
पञ्चगव्येन रत्नैश्च मृत्तिकाभिश्च भार्गव ।  
स्थालीपाकेन धातारं पूजयेत्तदन्तरम् ॥  
सप्ताहञ्चात्र कर्तव्यं तथा ब्राह्मणभोजनम् ।  
अष्टमेऽहनि विप्राणां तथा देया च दक्षिणा ॥  
काञ्चनं रजतं गाञ्च भुवञ्चात्मानमेव वा ।  
दन्तजन्मनि सामान्ये शृणु स्थानमतः परम् ॥  
भद्रासने निवेश्यैनं मूर्ध्नि मूलफलैस्तथा ।  
सर्वौषधैः सर्वबीजैः सर्वगन्धैस्तथैव च ॥  
स्नापयेत्पूजयेच्चात्र वह्निं सोमं समीरणम् ।  
पर्वतांश्च तथा ख्यातान्देवदेवञ्च केशवम् ॥  
एतेषामेव जुहुयाद्घृतमग्नौ यथाविधि ।  
ब्राह्मणानाञ्च दातव्या यथाशक्त्यथ दक्षिणा ॥  
ततः स्वलङ्कृतं बालमासने तूपवेशयेत् ।  
पूज्याश्च विधिना नार्यो ब्राह्मणाः सुहृदस्तथा ॥ 
>
> इति ॥

धर्मसिन्धौ - 

> द्वितीये च तृतीये च चतुर्थे पञ्चमे तथा ।  
यदा दन्ताश्च जायन्ते मासे चैव महद्भयम् ॥  
मातरं पितरं वाथ खादेदात्मानमेव च ।  
बालानामष्टमे मासि षष्ठे मासि ततः पुनः ॥  
दन्ता यस्य च जायन्ते माता वा म्रियते पिता ।  
बालकः पीड्यते वात्र स्वयमेव न संशयः ॥

## प्रयोगः

अथ प्रयोगः ॥ उक्तकाले गोमुखप्रसवं कृत्वा देशकालौ संकीर्त्य 

> अस्य शिशोः सदन्तजननसूचित-प्रथममूर्ध्वदन्तजननसूचित (द्वितीयादिमासदन्तजनने - द्वितीयमासदन्तजननसूचितेत्याद्यूहः) सर्वारिष्टपरिहारद्वारा श्रीपरमेश्वरप्रीत्यर्थं सदन्तजनन शान्तिं करिष्ये, 

इति सङ्कल्प्य गणेशपूजनाद्याचार्यादिऋत्विग्वरणान्तं कुर्यात् ॥ पुण्याहे - 'धाता प्रीयताम्' इति विशेषः ॥ होमदेशोत्तरभागे गजपृष्ठे नौकायां, तदभावे सौवर्णपीठे, शिशुमुपवेश्य पञ्चगव्येन सर्वौषधिसर्वगन्धादियुक्तजलैश्च स्नापयेत् ॥ अन्वाधाने - 

> वरदो नामाग्निः, धाता देवता, चरुर्हविः, अग्निः स्विष्टकृत् 

इत्याद्यन्वाधायाऽऽप्रणीताभ्यः कृत्वाऽग्रेणाग्निं धान्यराश्युपरि कलशषट्कं प्रतिष्ठाप्य वरुणपूजान्ते क्रमेण षट्प्रतिमा विन्यस्य धातारं 

> धाता ददातु नो रयिं॰, धाता प्रजाया॰

इति द्वाभ्यां, आग्निं, सोमं, वायुं, पर्वतान्, केशवश्च 

> अग्निर्मूर्धा॰ आ प्यायस्व॰ आ नो नियुद्भिः॰ पर्वतेभ्यो नमः॰ तद्विष्णोः॰

इति मन्त्रैरावाह्य संपूजयेत् । अथ हविर्निर्वापादि धातृपक्वहोमान्ते - आज्याहुतीरुपजुहोति-'अग्निर्मूर्धा॰' इत्यादिपञ्चभिः ॥ यथालिङ्गं त्यागः ॥ स्विष्टकृत्प्रभृतिसिद्धमाधेनुवरप्रदानात् ॥ शिशुं कलशोदकेनाभिषिच्याचार्याय प्रतिमासहितकलशप्रतिपादनान्तेऽन्येभ्यो ब्राह्मणेभ्यश्च भूयसीं दक्षिणां दत्वा सप्ताहं ब्राह्मणान्सम्भोजयेत् ॥ अष्टमेहनि शक्त्यनुसारेण काञ्चनादिदानं तेभ्यः कार्यम् ॥ दिनाष्टकं ब्रह्मचर्यादि व्रतचर्यान्ते परमेश्वरार्पणं कुर्यात् ॥  ॥ षष्टेऽष्टमे वा मासे दन्तोत्पत्तौ तु तदनुसारिसंकल्पपूर्वकं 'बृहस्पते' इति मन्त्रेण पूजनं दधिमधुघृताक्तानामश्वत्थसमिधामष्टोत्तरशतं तन्मत्रेण होमः इत्यन्यत्र ॥