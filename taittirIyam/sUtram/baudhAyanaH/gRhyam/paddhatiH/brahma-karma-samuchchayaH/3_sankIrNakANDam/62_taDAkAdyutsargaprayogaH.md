+++
title = "६२ तडाकाद्युत्सर्गप्रयोगः"

+++
तडाकाद्युत्सर्गप्रयोगः ॥ उदगयन आपूर्यमाणपक्षे पुण्ये नक्षत्रे शुभवासरे वापीकूपतडागाद्युत्सर्गं कुर्यात् । पूर्वेद्युः खादिरं पालाशं वा त्र्यरत्निमात्रमष्टास्रञ्च चषालयुतं मूर्ध्नि वर्तुलं यूपं, सुवर्णनिर्मितान्त्सर्प-शिंशुमार-कूर्म-मकर-कर्कट-कमल-कुवलय-कुमुद-उत्पल-कहूलारान्तथा च राजतान्हंस-मत्स्य-मण्डूकान्सर्पिस्तिलयवचूर्णं पयः, अपूपान् धानाः सक्तून् करम्भान् गन्ध-पुष्प-धूप-दीप-वासांसि इध्माबर्हिश्चेति सम्भारान्सम्भृत्य, तटाकतीरे मध्यपूर्वे षोडशहस्तप्रमाणं मध्ये चतुर्हस्तप्रमाणं समचतुरस्रवेदियुतं - वेद्याः पश्चिमतो हस्तमात्रप्रमाणकुण्डयुतं तोरणध्वजपल्लवमाल्यादिभिरलङ्कृतं मण्डपं निर्माय, मार्जनोपलेपनं कुर्यात् ॥ कर्ता सपत्नीकः प्रातर्नित्यकर्म निर्वर्तनान्ते वस्त्राभरणगन्धमाल्यादिभिरलङ्कृतो ब्राह्मणैर्बान्धवैः सह पूर्णकुम्भं पुरस्कृत्य, 

> स्वस्ति नो मिमीतां॰

इत्यादिमन्त्रघोषमङ्गलवाद्यपुरस्सरं तडागदेशं गत्वा, मण्डपं प्रदक्षिणीकृत्य पश्चिमद्वारेण मण्डपं प्रविश्य निर्ऋतिकोणे उपविभ्याचम्य प्राणानायम्य देशकालौ सङ्कीर्त्य, 

> अमुकप्रवरान्वितामुकगोत्रोत्पन्नामुकशर्मणो मम सर्वपापक्षयपूर्वकं अनेन तडागोत्सर्गेण दशपूर्वान्दशापरान्पुरुषानात्मानञ्च पवित्रीकर्तुं षष्ठिसहस्रवर्षब्रह्मलोकवासादिकल्पोक्तफलावाप्त्यर्थं, अस्य तडागस्य सर्वभोगार्हत्वसिध्यर्थं, श्रीपरमेश्वरप्रीत्यर्थतडागोत्सर्गं करिष्ये

इति सङ्कल्प्य, गणपतिं सम्पूज्य, मातृकापूजनं नान्दीश्राद्धञ्च विधाय 

> वरुणः प्रीयताम्

इति पुण्याहं वाचयित्वाऽऽचार्यादिऋत्विजो वृत्वा मधुपर्केणाऽर्हयेत् ॥ कर्मसमाप्तिपर्यन्तं यजमानस्योपवासः ॥ शिल्पिनं वस्त्रादिभिः सम्पूज्य । अथाचार्यः 

> यदत्र संस्थितं॰ 

इति सर्षपान्विीर्य, पञ्चगव्येन सर्वतो भूमिं प्रोक्ष्य 

> आपो हि ष्ठा॰

इति तिसृभिरद्भिः प्रोक्ष्य, 

> भद्रं कर्णेभिः॰ स्वस्ति न इन्द्रः॰

इति मन्त्राभ्यां प्रार्थ्य, चतुरस्रवेद्यां - ग्रहमण्डलं वास्तुमण्डलं सर्वतोभद्रमण्डलञ्च विलिख्य सप्तशुद्धिपूर्वकं राक्षोनहवनं ग्रहमखपूर्वकं वास्तुहवनञ्च कुर्यात् ॥ अथ सर्वतोभद्रमण्डले ब्रह्मादिदेवता आवाह्य सम्पूज्य, सुवर्णादिनिर्मितसर्पादीनामग्न्युत्तारणं कृत्वा ‘सर्पाय नमः' इत्यादि तत्तन्नाममन्त्रैरावाह्य षोडशोपचारैः पूजयेत् । अथ मण्डपपूर्वभागे गोमयेनोपलिप्यारत्निमात्रमवटं खात्वाऽवटेऽक्षतान्दर्भांश्च निक्षिप्य, पूर्वोक्तखादिराद्यन्यतमवृक्षनिर्मितं यूपं प्रोक्ष्य, यजमानेनान्वारब्धोऽध्वर्युर्हरिद्रामिश्रितघृतेन सर्वतोऽभ्यक्तं कृत्वा, 

> आब्रह्म॑न्ब्राह्म॒णो ब्र॑ह्मवर्च॒सी जा॑यताम्

इति मन्त्रेणावटे प्रतिष्ठापयति । ततो यूपे चषालं प्रतिमुच्य, 

> युवा सुवासा॰

इति वस्त्रयुग्मेनाच्छाद्य, गन्ध-पुष्पमालादिभिरलङ्कृत्य, यूपस्य परितः - मणि-मुक्ताफल-प्रवाळसुवर्णरजताऽक्षतैरवकिरेत् । ततः सायं नित्यकर्म कृत्वा प्रदोषकाले - देवयजनोल्लेखनाद्यग्निं प्रतिष्ठाप्य, यजमानस्य सर्वपापक्षयपूर्वकं॰ श्रीपरमेश्वरप्रीत्यर्थं तडागोत्सर्गहोमं करिष्ये, बलवर्धनो नामाऽग्निः, वरुणो देवता, चरुर्हविः, उपहोमश्च - 

> कूप्याभ्यः स्वाहा

इत्येताभ्यामनुवाकाभ्यां, 

> इमम्मे वरुण॰, तत्वा यामि॰, यश्चिद्धि ते॰, यत्किञ्चेदं॰, कितवासो॰

'हिरण्यवर्णाः' इत्यनुवाकेन, 

> त्वन्नो अग्ने॰, स त्वन्नो अग्ने॰

इति द्वाभ्यां 'ब्रह्मणे स्वाहा' इत्यादि त्रयोदशनाममन्त्रैश्चाऽऽज्येन, ब्रह्मादिमण्डलदेवताश्चाज्येन, 'अग्निः स्विष्टकृत्', इत्याद्यन्वाधायाऽऽप्रणीताभ्यः कृत्वाऽग्रेणाग्निं वेद्यामष्टदलं विलिख्य ‘मही द्यौः॰' इत्यादि विधिना कलशं प्रतिष्ठाप्य 

> अव ते हेडः॰ उदुत्तमं॰

इति द्वाभ्यां वरुणमावाह्य पूजयेत् । ततो यूपे - 

> ॐ भूर्भुवस्सुवः ब्रह्मणे नमः ब्रह्माणमावाहयामि एवमेव - विष्णवे॰ । श्रियै॰ । सूर्याय॰ । चन्द्रमसे॰ । इन्द्राय॰ । अग्नये॰ । यमाय॰ । निर्ऋतये॰ । वरुणाय॰ । वायवे॰ । सोमाय॰ । ईशानाय नमः ईशानमावाहयामि ॥ 

इति त्रयोदश देवता आवाह्य, सुवर्णरजताक्षतैरवकीर्य, यूपदेवता गन्ध-पुष्प-धूप-दीपैरभ्यर्च्य, यूपमुपतिष्ठते -

> तद्विष्णोः परमं॰

इति । पूर्वस्थापितानि सर्पशिंशुमारादिरूपाणि यूपे बध्वा प्रार्थयेत् -

> देहि मेऽनुग्रहं यूप प्रसादं कुरु च प्रभो ॥  
मूलच्छेदेन यत्पापं भूमिघातेन पातकम् ॥  
अदुष्टयूपघातोत्थं यूपः पापं व्यपोहतु ॥  
यद्बाल्ये यच्च कौमारे यस्पापं वार्धके कृतम् ॥  
तत्सर्वं मम देवेश यूपः पापं व्यपोहतु ॥  
यन्निशायां तथा प्रातर्यन्मध्याह्नापराह्णयोः ॥  
सन्ध्ययोश्च कृतं पापं कर्मणा मनसा गिरा ॥  
तत्सर्वं मम देवेश यूपः पापं व्यपोहतु

इति ॥ अथ यूपे पुष्पमालां बध्वा नमस्कुर्यात् ॥ अथ चरुनिर्वापाद्यग्निमुखान्तं कृत्वा, 

> अव ते हेडो॰ उदुत्तमं॰

इति द्वाभ्यां पक्वं हुत्वा, स्विष्टकृतमवदायान्तःपरिधौ निधाय, 

> कूप्याभ्यः स्वाहा ॥ कूल्याभ्यः स्वाहा ॥ विकर्याभ्यः स्वाहा ॥ अवट्याभ्यः॰ ॥ खन्याभ्यः॰ ॥ हृद्याभ्यः॰ ॥ सूद्याभ्यः॰ ॥ सरस्याभ्यः॰ ॥ वैशन्तीभ्यः॰ ॥ पल्वल्याभ्यः॰ ॥ वर्ष्याभ्यः॰ ॥ अवर्ष्याभ्यः॰ ॥ ह्रादुनीभ्यः॰ ॥ पृष्वाभ्यः॰ ॥ स्यन्दमानाभ्यः॰ ॥ स्थावराभ्यः॰ ॥ नादेयीभ्यः॰ ॥ सैन्धवीभ्यः॰ ॥ समुद्रियाभ्यः॰ ॥ सर्वाभ्यः॰ ॥ अद्भ्यः॰ ॥ वहन्तीभ्यः॰ ॥ परिवहन्तीभ्यः॰ ॥ समन्तं वहन्तीभ्यः॰ ॥ शीघ्रं वहन्तीभ्यः॰ ॥ शीभं वहन्तीभ्यः॰ ॥ उग्रं वहन्तीभ्यः॰ ॥ भीमं वहन्तीभ्यः॰ ॥ अम्भोभ्यः॰ ॥ नभोभ्यः॰ ॥ महोभ्यः॰ स्वाहा ॥ सर्वस्मै स्वाहा ॥ (यथालिङ्ग त्यागः) 
[[TODO: परिष्कार्यम्]]

इत्याद्यन्वाधानोक्तक्रमेणाज्यहुतीरुपहुत्य स्विकृदादि प्रागुत्तरपरिषेकात् कृत्वाऽग्रेणाऽग्निं दर्भस्तम्भेषु - ओदन-तिल-यवचूर्ण-अपूपाधाना (भ्रष्टयव) सक्तु (भ्रष्टयवपिष्ट) करम्भान् (आज्यमिश्रयवपिष्टान्) पयसा आज्येन च मिश्रीकृत्य बलिमुपहरते - 'ब्रह्मणे नमः' इत्यादि पूर्वोक्तनाममन्त्रैः । ततः सयूपस्य तटाकस्य त्रिः प्रदक्षिणं बलीन् सम्प्रकीर्य, यमसूक्तं पुरुषसूक्तञ्च पठित्वोत्तरपरिषेकादि होमशेषं समापयेत् ॥ तत आचार्यादयः कलशोदकेन सकुटुम्बस्य सपरिवारस्य यजमानस्याऽभिषेकं कुर्युः ॥ ततो यजमानः स्नात्वाऽन्यत्प्रयतं वासः परिधायाचम्य, जलमध्ये पश्चिमतीरमारभ्येशानदिक्पर्यन्तं पुच्छाग्राऽन्वारब्धो गां नयेत् ॥ 

> इमां धियँ शिक्षमाणस्य देवक्रतुं दक्ष वरुण सँशिशाधि । ययाति विश्वा दुरिता तरेम सुतर्माणमधिनावँ रुहेम
[[TODO: परिष्कार्यम्]]

इति अवतीर्यमाणां तां गामनुमन्त्रयीत । 

> इदं सलिलं पवित्रं कुरुष्व शुद्धाः पूता अमृताः सन्तु नित्यम् ।  
मां तारयन्ती कुरु तीर्थाभिषेकं लोकाल्लोकं तरते तीर्यते च

इति ॥ (वापीकूपयोर्गोरुत्तारणं नास्ति) ततस्तां गामाचार्याय दद्यात् ॥ अथ यजमानः साक्षतकुशोदकमञ्जलावादाय 

> एतत्तटाकस्थितं जलं अमुकगोत्रोऽमुष्य प्रपौत्रः अमुष्य पौत्रः अमुष्य पुत्रोऽमुकशर्माऽहं श्रीपरमेश्वरप्रीतिकामो नानाभूतेभ्य उत्सृजामि, देवपितृमनुष्यभूतानि च प्रीयन्ताम्

इत्युत्सर्गं कृत्वा प्रार्थयेत् -

> सर्वसत्वेभ्य उत्सृष्टं मयैतज्जलमूर्जितम् ।  
सेवन्तां सर्वभूतानि दानपानावगाहनैः ॥  
सामान्यं सर्वभूतेभ्यो मया दत्तमिदं जलम् ।  
धर्मार्थकाममोक्षेषु साधनं स्यादहर्निशम्

इति ॥ अथाऽऽचार्यादीन् सम्पूज्य, आचार्याय कलशदानं गोदानं ब्राह्मणेभ्यो वासांसि च दत्वा, यूपे बद्धानि सर्पशिंशुमारादिरूपाणि विसृजेत् ॥ शतं ब्राह्मणान् भोजयित्वा यथाशक्ति भूयसीं दक्षिणां दत्वाऽऽशिषो गृह्णीयात् ॥ ॥ एवमेव सेतुबन्ध-नदीखात-पुष्करिणी-वापी-कूपानामुत्सर्गः॥