+++
title = "४४ वनस्पतिशान्तिः"

+++

॥ अथ वनस्पतिशान्तिः ॥ (बो. गृ. शे. सू. ५.७ ) 

> क्रमुकपनसनाळिकेरकदळीष्वन्यस्मिन् पक्वे ब्राह्मणैर्बन्धुभिस्सहागत्य यजमानः क्रमुकादिवृक्षमध्ये अथ देवयजनोल्लेखनप्रभृत्याग्निमुखात् कृत्वाऽग्नेर्दक्षिणतो व्रीहीनवकीर्य 
>
>> मेधां म इन्द्रः
>
> इति श्रीदेवीं सरस्वतीमावाह्य प्रागाद्यष्टदिक्पालानावाह्य चतुरः प्रतिदिशं क्रमुकादिवृक्षानर्चयित्वा चतस्र ओषधीस्तेषां पार्श्वे निधाय 
>
>> उच्छ्रयस्व वनस्पते
>
> इति गोमयं क्रमुकमूले निधाय लाजैः पुष्पैरक्षतैस्सम्प्रकीर्य पूर्णपात्रं निधाय 
>
>> क्षत्रस्य पते
>
> इति क्षेत्रमभ्यर्च्य 
>
>> या जाता ओषधयः, याते धामानि, या ओषधयस्सोमराज्ञीः, शतं वो अम्ब, अश्रवं हि भूरिदावत्तरावाम्
>
> इति 
>
>> वनस्पतिभ्यस्स्वाहा
>
> इत्येतेनानुवाकेन हविराज्यचरून् हुत्वा जयादि प्रतिपद्यते । परिषेचनान्तं कृत्वा ब्राह्मणान्भोजयित्वा दक्षिणाभिस्सम्पूज्य स्वस्तिसूक्तेनाऽध्वर्युराशिषो वाचयित्वाऽऽचार्याय दक्षिणां ददातीत्याह भगवान् बोधायनः ॥  ॥

पद्यपुराणे - 

> अथातः सम्प्रवक्ष्यामि पूगानां वृक्षजातिनाम् ।  
प्रथमे गर्भसंवृत्ते सीमन्तविधिमाचरेत् ॥  
हेमन्ते शिशिरे ऊर्जे तथा कार्तिकमासिके ।  
ब्राह्मणांश्च समाहूय पुण्याहं वाचयेत्ततः ॥  
पञ्चगव्यं च संयोज्य पावमानानुवाककैः ।  
क्षेत्रं सम्प्रोक्ष्य विधिवच्चूताश्वत्थैरलङ्कृतम् ॥  
वृक्षाणां पुरतो भागे मण्डपं कारयेत्ततः ।  
पुष्पमाल्यैरलङ्कृत्य वितानध्वजतोरणैः ॥  
वृक्षाणाञ्च चतुर्णां हि समलङ्कारयेत्ततः ।  
मिथुनद्वयं प्रकुर्वीत वृक्षेष्वपि चतसृषु ॥  
सुवासिनीभिरलङ्कृत्य कुङ्कुमादिभिरर्चयेत् ।  
तन्मूले स्थण्डिलोल्लिख्य कलशेषु चतुर्ष्वपि ॥  
वृक्षगर्भगतं सोमं लक्ष्मीनारायणं पुनः ।  
क्षेत्रपालादिदेवानां क्रमेणावाहयेत्ततः ॥  
नवग्रहान् लोकपालान् कलशेषु पृथक्पृथक् ।  
सर्वतोभद्रमालिख्य ब्रह्मादिदेवतास्तथा ॥  
आवाहयित्वा विधिवद्गन्धपुष्पाक्षतादिभिः ।  
सम्पूज्य विधिवद्भक्त्या नैवेद्यैर्विविधैः शुभैः ॥  
सर्वलक्षणसंयुक्तं सर्वाभरणभूषितम् ।  
आचार्यं वरयेत्पश्चादेकविंशति ऋत्विजः ॥  
रात्रौ जागरणं कृत्वा प्रभाते होममाचरेत् ।  
उपलिप्ते शुचौ देशे विलिखेन्मण्डलं ततः ॥  
ब्राह्मणान्सम्यगाहूय तत्र स्वस्त्यादि वाचयेत् ।  
गोचर्ममात्रं संल्लिख्य गोमयेन विचक्षणः ॥  
नान्दीश्राद्धं प्रकुर्वीत शाखोक्तविधिना ततः ॥  
वृक्षगर्भगतं सोममभिषेकन्तु कारयेत् ॥  
आपो हि ष्ठेति तिसृभिरिमा आपस्तृचेन च ॥  
या ओषधीः सोमराज्ञीस्तिसृभिः सिञ्चयेदथ ॥  
पूर्णगर्भगतं सोमं वस्त्रमाल्यैः समर्चयेत् ॥  
दिग्विदिक्षु तथा देवान् दिक्पालसहितास्तथा ॥  
स्थण्डिलेऽग्निं प्रतिष्ठाप्य अन्वाधानपुरःसरम् ।  
त्रिराग्निं पवमानानुवाकेन च हुनेत् क्रमात् ।  
या ओषधीः सोमराज्ञीस्तिसृभिश्च हुनेद्घृतम् ॥  
याः फलिनीर्येति मन्त्रेण जुहुयाच्च फलेन तु ॥  
सहस्रं त्रिसहस्रं वा पञ्चसाहस्रमेव वा ।  
यथाशक्त्या च जुहुयाद्वित्तशाठ्यं न कारयेत् ॥  
आदित्यादिग्रहान्सर्वान्समिदाज्यचरून् हुनेत् ।  
ततः स्विष्टकृतं हुत्वा होमशेषं समापयेत् ॥  
या ओषधीभ्यऋचा क्षेत्रादिपु बलिं हरेत् ॥  
आरामोपवनोद्याने देवतायतने गृहे ।  
स्नेहात्सञ्जातवृक्षेषु तृणगुल्मलतादिषु ॥  
इत्थं कुर्यात्प्रयत्नेन पुगीसीमन्तमुच्यते ।  
महाशान्तिं जपित्वादावाचार्याय प्रदापयेत् ॥  
गोयुग्मञ्च सुवर्णादि वस्त्रालङ्कारदक्षिणाम् ।  
ब्राह्मणान्भोजयेत्पश्चाद्दक्षिणाभिश्च तोषयेत् ॥  
अक्षयं वाचयित्वाऽथ पूगीवृक्षफलस्य च ॥  
आशिषञ्च प्रगृह्याऽथ ब्राह्मणांश्च विसर्जयेत् ।  
एवं यः कुरुते तस्य पूगीफलमनन्तकम् ॥  
नरकस्थाश्च पितरः स्वर्गलोकमवाप्नुयुः ।  
सर्वान्कामानवाप्नोति कीर्तिमांश्च सुखी भवेत् ॥

## प्रयोगः

अथ प्रयोगः ॥ क्रमुक-पनस-नाळिकेर-कदळीनां वृक्षाणामन्यास्मिन्फालते - आपूर्यमाणपक्षे शुभेऽहनि पुण्यनक्षत्रे, सपत्नीको यजमानः प्रातर्नित्यकर्म कृत्वा, ब्राह्मणैर्बन्धुभिः सह मङ्गलघोषपुरस्सरं क्रमुकादिक्षेत्रं गत्वा, क्षेत्रमध्ये मण्डपं कारयित्वा माल्यध्वजतोरणादिभिरलङ्कृत्य, मण्डपमध्ये गोमयेन गोचर्ममात्रं चतुरश्रं स्थाण्डिलमुपलिप्य, दर्भेष्वासीनो दर्भान्धारयमाणः पवित्रपाणिराचम्य प्राणानायम्य देशकालौ सङ्कीर्त्य, 

> ममाऽस्मिन् क्रमुकक्षेत्रे क्रमुकादिफलातिशयप्राप्त्यर्थं, समस्तपितॄणां स्वर्निवाससिध्यर्थं, पुत्र-पौत्र-धन-धान्य-कीर्ति-सुखादि समस्तकामनासिध्यर्थं, श्रीपरमेश्वरप्रीत्यर्थं वनस्पतिशान्तिं करिष्ये

इति सङ्कल्प्य, गणपतिं सम्पूज्य, मातृकापूजनं नान्दीश्राद्धञ्च विधाय 

> सविता सोमश्च प्रीयताम्

इति पुण्याहं वाचयित्वाऽऽचार्यादीन्वृणुयात् । अथाऽऽचार्यो देवयजनोल्लेखनाद्यग्निं प्रतिष्ठाप्य, यजमानस्याऽस्मिन् क्रमुक्क्षेत्रे॰ वनस्पतिहोमं करिष्ये॰ 

> बलवर्धनो नामाऽग्निः, सविता देवता, चरुर्हविः, उपहोमे - या जाता ओषधयः॰, या ते धामानि॰, या ओषधयः सोमराज्ञीः॰, शतं वो अम्ब॰, अश्रवँ भूरि दावत्तरावां॰ 

इति पञ्चभिः सोममन्त्रैः, "वनस्पतिभ्यः स्वाहा", इत्येतेनाऽनुवाकेन च हविराज्यचरुद्रव्यैः प्रतिमन्त्रं प्रतिद्रव्यमष्टोत्तरशतसङ्ख्याकाहुतिभिः, "अग्निः स्विष्टकृत्", इत्याद्यन्वाधायाऽऽप्रणीताभ्यः कृत्वाऽग्नेर्दक्षिणतो व्रीहिमये स्थाण्डिले कलशं प्रतिष्ठाप्य वरुणपूजान्तं कृत्वा 

> मेधाम्म इन्द्रो॰ पुष्करस्रजा

इति श्रीदेवीं सरस्वती, ततः प्रागाद्यष्टदिक्षु तण्डुलस्थण्डिलेषु अष्टौ कलशान्प्रतिष्ठाप्य क्रमेण इन्द्रादिदिक्पालांश्चावाह्य षोडशोपचारैः पूजयेत् ॥ अथ परितः पूर्वादि चतुर्दिक्षु प्रतिदिशं चतुर्षु फलितेषु पूगवृक्षेषु 

> या ओषधयः सोमराज्ञीः प्रविष्टाः पृथिवीमनु । तासान्त्वमस्युत्तमा प्र णो जीवातवे सुव
[[TODO: परिष्कार्यम्]]

इति मन्त्रेण सोममावाह्य वस्त्र-गन्ध-पुष्प-माल्य-धूप-दीपादिभिः समर्चयेत् ॥ ततः सुवासिन्यो गन्धमाल्यादिभिरलङ्कुर्युः ॥ अथ वृक्षपार्श्वे चतस्र ओषधीर्निधाय, वृक्षमूले - 

> उच्छ्रयस्व वनस्पते । वर्ष्मन्पृथिव्या अधि ॥ सुमिती मीयमानः । वर्चोधा यज्ञाहसे
[[TODO: परिष्कार्यम्]]

इति गोमयं निदध्यात् ॥ अथ लाजैः पुष्पैरक्षतैः सम्प्रकीर्य 'क्षेत्रस्य पतिना' इति मन्त्रेण भूमिं गन्धादिभिः सम्पूज्याथ सवित्रे चरुनिर्वापाद्यग्निमुखान्ते सावित्र्या पक्वं हुत्वा, स्विष्टकृतमवदायान्तःपरिधौ निधायान्वाधानोक्तमन्त्रेणोपहोमं कुर्यात् - 

> या जाता ओषधयो देवेभ्यस्त्रियुगं पुरा । मन्दामि बधूणामहँशतं धामानि सप्त च स्वाहा ॥१॥ या ते धामानि दिवि या पृथिव्याम् । या पर्वतेष्वोषधीष्वप्सु ॥ तेभिर्नो विश्वैः सुमना अहेडन् । राजन्त्सोम प्रति हव्या गृभाय स्वाहा ॥२॥ या ओषधयः सोम॰ जीवातवे सुव स्वाहा ॥३॥ शतं वो अम्ब धामानि सहस्रमुत वो रुहः । अथां शतक्रत्वो यूयमिमम्मे अगदं कृत स्वाहा ॥४॥ अश्रवँ हि भूरिदावत्तरावां वि जामातुरुत वा धा स्यालात् । अथा सोमस्य प्रयती युवभ्यामिन्द्राग्नी स्तोमै जनयामि नव्य स्वाहा ॥५॥ (सर्वत्र, सोमायेदं॰) वनस्पतिभ्यः स्वाहा । मूलेभ्यः॰ । तूलेभ्यः॰ । स्कन्धोभ्यः॰ । शाखाभ्यः॰ । पर्णेभ्यः॰ । पुष्पेभ्यः॰ । फलेभ्यः॰ । गृहीतेभ्यः॰। अगृहीतेभ्यः॰ । अवपन्नेभ्यः॰ । शयानेभ्यः॰। शिष्टाय॰ । अतिशिष्टाय॰ । परिशिष्टाय॰ । सँशिष्टाय॰। उच्छिष्टाय॰। रिक्ताय॰ । अरिक्ताय॰ । प्ररिक्ताया॰। सँ रिक्ताय॰ । उद्रिक्ताय॰ । सर्वस्मै स्वाहा । 
[[TODO: परिष्कार्यम्]]

(सर्वत्र, यथालिङ्गं त्यागः) स्विष्टकदादि प्रागुत्तरपरिषेकात्कृत्वाऽग्रेणाऽग्निं – 

> तत्सवितुः॰ या ओषधीः॰

इति द्वाभ्यां सवित्रे सोमाय च बलिं दत्वोत्तरपरिषेकादि होमशेषं समापयेत् । आवाहितदेवताः पुनः सम्पूज्य कलशदानादि कुर्यात् ॥ ततो ब्राह्मणान्भोजयित्वा यथाशक्ति दक्षिणां दद्यात् । अथाचार्यः 

> स्वस्ति नो मिमीतां 

इति दशर्चेन स्वस्तिसूक्तेनाऽऽशिषो दद्यात् ॥  ॥