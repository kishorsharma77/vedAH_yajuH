+++
title = "६५ वानप्रस्थविधिः"

+++
॥ वानप्रस्थविधिः ॥ (बो .ध. सू. ३.३) अथ वानप्रस्थस्य द्वैविध्यम् ॥ पचमानका अपचमानकाश्चेति ॥ तत्र पचमानकाः पञ्चविधाः - सर्वारण्यका वैतुषिकाः कन्दमूलभक्षाः फलभक्षाश्शाकभक्षाश्चेति ॥ तत्र सर्वारण्यका नाम द्विविधाः द्विविधमारण्यमाश्रयन्तः इन्द्रावसिक्ता रेतोवसिक्ताश्चेति ॥ तत्रेन्द्रावसिक्ता नाम वल्लीगुल्मलतावृक्षाणामानयित्वा श्रपयित्वा सायं प्रातरग्निहोत्रं हुत्वा यत्यतिथिव्रतिभ्यश्च दत्वाऽथेतरच्छेषभक्षाः ॥ रेतोवसिक्ता नाम मांसव्याघ्रवृकश्येनादिभिरन्यतमेन वा हतमानयित्वा श्रपयित्वा सायं प्रातरग्निहोत्रं हुत्वा यत्यतिथिव्रतिभ्यश्च दत्वाऽथेतरच्छेषभक्षाः ॥ वैतुषिकास्तुषधान्यवर्जं तण्डुलानानयित्वा श्रपयित्वा सायं प्रातरग्निहोत्रं हुत्वा यत्यतिथिव्रतिभ्यश्च दत्वाऽथेतरच्छेषभक्षाः ॥ कन्दमूलफलशाकभक्षाणामप्येवमेव ॥ पञ्चैवाऽपचमानकाः - उन्मज्जकाः प्रवृत्ताशिनो मुखेनादायिनस्तोयाहारा वायुभक्षाश्चेति ॥ तत्रोन्मज्जका नाम लोहाश्मकरणवर्जम् ॥ हस्तेनाऽऽदाय प्रवृत्ताशिनः ॥ मुखेनाऽऽदायिनो मुखेनाऽऽददते ॥ तोयाहाराः केवलं तोयाहाराः ॥ वायुभक्षा निराहाराश्च ॥ वैखानसानां विहिता दशदीक्षाः ॥ यश्शास्त्रमभ्युपेत्य दण्डञ्च मौनञ्चाऽप्रमादञ्च ॥ वैखानसाश्शुध्यन्ति निराहाराश्चेति ॥ 

> शास्त्रपरिग्रहस्सर्वेषां ब्रह्मवैखानसानाम् ॥  
न द्रुह्येद्दंशमशकान् हिमवान्तापसो भवेत् ॥  
वनप्रतिष्ठस्सन्तुष्टश्चीरचर्मजलप्रियः ॥  
अतिथीन्पूजयेत्पूर्वं काले त्वाश्रममागतान् ।  
देवविप्राग्निहोत्रे च युक्तस्तपसि तापसः ॥  
कृच्छ्रां वृत्तिमसंहार्यां सामान्यां मृगपक्षिभिः ।  
तदहर्जनसम्भारां कषायकदुकाश्रयाम् ॥  
परिगृह्य शुभां वृत्तिमेतां दुर्जनवर्जिताम् ।  
वनवासमुपाश्रित्य ब्राह्मणो नाऽवसीदति ॥  
मृगैः सह परिस्पन्दः संवासस्तेभिरेव च ।  
तैरेव सदृशी वृत्तिः प्रत्यक्षं स्वर्गलक्षणम् ॥ 

प्रत्यक्षं स्वर्गलक्षणमिति ॥

(बो. ध. सू. २.६) वानप्रस्थो वैखानसशास्त्रसमुदाचारः ॥ वैखानसो वने मूलफलाशी तपःशीलः सवनेषूदकमुपस्पृशञ्छ्रामणकेनाऽग्निमाधायाऽग्राम्यभोजी देवपितृभूतमनुष्यर्षिपूजकः । सर्वातिथिः प्रतिषिद्धवर्जं भैक्ष्यमप्युपभुञ्जीत न फालकृष्टमधितिष्ठेद्ग्रामञ्च न प्रविशेज्जटिलश्चीराजिनवासा नाऽतिसंवत्सरं भुञ्जीत ॥

## प्रयोगः

अथ प्रयोग ॥ अनवद्यं गृहधर्मे चरित्वा पुत्रमुत्पाद्य संस्कृत्य वेदमध्याप्य वृत्तिं विधाय, गुणवति पुत्रे कुटुम्बभारं नियोज्य उत्तरायणे पूर्वपक्षे पुण्ये नक्षत्रे पूर्वेद्युः स्नानादि नित्यकर्म कृत्वा, कुशचीरवल्कलवासा जटी कृष्णाजिनोत्तरीयः सपत्नीकः कर्ता आचम्य प्राणानायम्य देशकालौ सङ्कीर्त्य, 

> ममाऽशेषदुःखनिवृत्तिपूर्वकस्वर्गलोकप्राप्त्यर्थं, श्रीपरमेश्वरप्रीत्यर्थं वानप्रस्थं करिष्ये

इति सङ्कल्प्य, गणपतिं सम्पूज्य, मातृकापूजनं नान्दीश्राद्धञ्च विधाय 

> इन्द्राविष्णू प्रीयताम्

इति पुण्याहं वाचयित्वा, देवयजनोल्लेखनादि गृह्याऽग्निं प्रतिष्ठाप्य॰ 

> श्रीपरमेश्वरप्रीत्यर्थं इन्द्राविष्णूस्थालीपाकं करिष्ये॰ पचनो नामाऽग्निः, इन्द्राविष्णू देवते, चरुर्हविः, आग्निः स्विष्टकृत् 

इत्याद्यन्वाधाय, देवस्य त्वेत्यादि इन्द्राविष्णुभ्यां तण्डुलान्निरुप्य प्रोक्ष्याऽग्निमुखान्तं कृत्वा, 

> सं वां कर्मणा समिषा हिनोमीन्द्राविष्णू अव सस्पारे अस्य । जुषेथां यज्ञं द्रविणञ्च धत्तमरिष्टैर्नः पथिभिः पारयन्ता ॥ उभाजिग्यथुर्न परा जयेथे न परा जिग्ये कतरश्चनैनोः । इन्द्रश्च विष्णो यदपस्पृधेथां त्रेधा सहस्रं वि तदैरयेथाम्

इति द्वाभ्यां पक्वं हुत्वा (इन्द्राविष्णुभ्यामिदं॰) स्विष्टकृदादि होमशेष समापयेत् ॥ अथाऽपरेद्युः प्रातर्नित्यकर्म कृत्वौपासनहोमान्तेऽग्नेः पश्चादुपविश्याचम्य प्राणानायम्य देशकालौ सङ्कीर्त्य, 

> श्रीपरमेश्वरप्रीत्यर्थं वनं प्रयास्यन्वास्तोष्पतीयहोमं करिष्ये

इति सङ्कल्प्याऽग्निं परिसमुह्य, पर्युक्ष्य, परिस्तीर्याज्यं संस्कृत्य, स्रुक्स्रुवौ सम्मृज्याऽग्निं परिषिच्य, स्रुचि चतुर्गृहीतं गृहीत्वा, एकां समिधमग्नावाधाय, 

> वास्तोष्पते प्रतिजानीहि॰

इति पुरोनुवाक्यामनूच्य, 

> वास्तोष्पते शग्मया सँसदा ते॰

इति याज्यया जुहोति । (वास्तोष्पतय इदं॰) ॥ पुनः परिषिञ्चेत् ॥  ॥ ततः साग्निको वनं गत्वा तत्र कुटीं कृत्वाऽग्निमुपसमाधाय, वेणु-श्यामाक-नीवारादिभिरारण्यमूलफलैरोषधिभिरहरहः सायं प्रातरौपासन-वैश्वदेव-पञ्चमहायज्ञान् कुर्यात् ॥ यमनियममन्त्रोपासनादिभिः शरीरं परिशोषयेत् ॥ अधःशायी ब्रह्मचारी अतिथिप्रियोऽमत्सरी विवाद-पैशुन्य-मृषावादवर्जी सदाशुचिररण्यवासप्रियः सर्वभूतानामभयदायी परैरभिमृष्टान्याश्रमान्तरहितानि नाऽहरन्तिष्ठेत् ॥ सबीजां प्रोषितां भूमिं नाऽक्रमेत् ॥ तपोधिकाय यज्ञाधिकाय वयोधिकाय फलोदकं दद्यात् ॥ ये चाऽन्ये काल आगच्छेयुस्तेभ्योऽपि दद्यात् ॥ लवण-हिङ्गु-लशुन-मधु-मत्स्य-मांस-दुर्गन्धान्न-दुर्गन्धधान्य-परस्पर्शन-परपाकवर्जी 
वनचरो ग्रामबहिष्कृतो नारायणपरायणस्तपःशीलो नारायणं ध्यायन्मोक्षमेव प्रार्थयेत् ॥ एवं स्वकालं व्यपोह्य स्वर्गलोकं गमिष्यति ॥ अथवा तृतीयमायुर्भागं वानप्रस्थव्रतं चरित्वा, चतुर्थमायुर्भागं परिव्रजेद्वा ॥