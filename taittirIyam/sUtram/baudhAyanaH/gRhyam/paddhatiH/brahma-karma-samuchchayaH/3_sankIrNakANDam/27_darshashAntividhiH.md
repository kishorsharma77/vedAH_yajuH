+++
title = "२७ दर्शशान्तिविधिः"

+++
॥ दर्शशान्तिविधिः ॥ (बो, गृ. शे. सू. ६. ६ ) 

> अथातो दर्शशान्तिविधिं व्याख्यास्यामः – 
>
>> अथातो दर्शजातस्य मातापित्रोर्दरिद्रता ।  
तद्दोषपरिहारार्थं शान्तिं वक्ष्यामि साम्प्रतम् ॥  
पुण्याहं वाचयित्वादौ क्रतुसङ्कल्पपूर्वकम् ।  
कुण्डञ्च मण्डपं कुर्यात्तद्देशे स्थापयेद्घटम् ॥  
तत्कुम्भे निक्षिपेद्द्रव्यं दधिक्षीरघृतादिकम् ।  
न्यग्रोधोदुम्बराश्वत्थसचूता निम्बकास्तथा ॥  
एतेषां वृक्षमूलानां त्वगादीन्पल्लवाँस्तथा ।  
पञ्चरत्नानि निक्षिप्य वस्त्रयुग्मेन वेष्टयेत् ॥  
सर्वे समुद्राः सरितस्तीर्थानि जलदा नदाः ।  
आयान्तु यजमानस्य दुरितक्षयकारकाः ॥  
आपो हि ष्टेत्यृचेनाथ कया नश्चित्र इत्यृचा ।  
यत्किञ्चेदमृचा चैव रुद्रप्रश्नञ्च त्र्यम्बकम् ॥  
अग्नाविष्णू जपेद्धीमानग्नेः पूर्वप्रदेशके ।  
हारिद्रं रक्तकञ्चैव कृष्णं श्वेतञ्च नीलकम् ॥  
एतेषां तण्डुलैश्चैव सर्वतोभद्रमुद्धरेत् ।  
दर्शस्य देवतायाश्च सोमसूर्यस्वरूपकाः ॥  
प्रतिमाः स्वर्णजा नित्यं राजतीं ताम्रजां तथा ।  
सर्वतोभद्रमध्ये च स्थापयेद्दर्शदैवतम् ॥  
ग्रहवर्णं वस्त्रयुग्मं तद्वर्णं गन्धपुष्पकम् ।  
आप्यायस्वेति मन्त्रेण सविता पश्चात्तमेव च ॥  
उपचारैः समाराध्य ततो होमं समाचरेत् ।  
अथ वह्निं प्रतिष्ठाप्य ऋतुसङ्कल्पमीदृशम् ।  
आयुरारोग्यसिध्यर्थं सर्वारिष्टप्रशान्तये ।  
पुत्रस्य दर्शजननदोषनिर्हरणाय च ॥  
मातापित्रोः कुमारस्य सर्वारिष्टप्रशान्तये ।  
तेषामायुः श्रियं लब्धुं शान्तिहोमं करोम्यहम् ॥  
समिधश्च चरुद्रव्यं क्रमेण जुहुयाद्द्विजः ।  
हुनेत्सवितृमन्त्रेण सोमो धेनुञ्च मन्त्रतः ॥  
एतैर्मन्त्रैश्च प्रत्येकं हुनेदष्टोत्तरं शतम् ।  
दर्शस्य देवताहोममष्टाविंशतिसङ्ख्यया ॥  
होममेवन्तु कृत्वाऽथ विध्याचाराभिषेचनम् ।  
आपो हि ष्ठा हिरण्येति यद्देवा वरुणेत्यृचः ॥  
एतैर्मन्त्रैरभिषेकं मातापित्रोः शिशोस्तथा ।  
ततः स्विष्टकृदादि स्याद्धोमशेषं समापयेत् ॥  
हिरण्यं रजतञ्चैव कृष्णा धेनुश्च दक्षिणा ।  
अन्येभ्योऽपि यथाशक्ति दातव्या दक्षिणा तथा ॥  
ब्राह्मणान् भोजयेत् तत्र कारयेत् स्वस्तिवाचनम् ॥

## प्रयोगः

अथ प्रयोगः ॥ कर्ता कृतनित्यक्रियः पवित्रपाणिः सपत्नीकः शिशुना सहादौ गोप्रसवशान्तिं विधाय स्वासने उपविश्य देशकालौ सङ्कीर्त्य 

> अस्य शिशोर्दर्शजननसूचितमाता-पितृ-शिशूनां सर्वारिष्टनिरसनद्वारा आयुरारोग्यैश्वर्यप्राप्त्यर्थं श्रीपरमेश्वरप्रीत्यर्थं सग्रहमखां दर्शजननशान्तिं करिष्ये 

इति सङ्कल्प्य, गणपतिं संपूज्य 

> आदित्यादिनवग्रहदेवताः प्रीयन्ताम्, पितृसोमसूर्याः प्रीयन्ताम्

इति पुण्याहं वाचयित्वा आचार्यादीन्वृत्वा, स्थण्डिलोल्लेखनाद्यग्निं प्रतिष्ठाप्य सग्रहमखदर्शजननशान्तिहोमं करिष्ये, सग्रहमखदर्शजननशान्तिहोमः कर्म, ग्रहकीर्तनान्ते वरदो नामाग्निः, पितरः सोमः सूर्यश्च देवता, चरुर्हविः, उपहोमेग्रहान्ते, पितॄन् - 

> ये चेह पितरः॰ 

इति मन्त्रेण समिच्चरुभ्यां प्रतिद्रव्यमष्टाविंशतिसङ्ख्याकाहुतिभिः, सोमं सूर्यञ्च 

> सोमो धेनुं॰, सविता पश्चात्तात्॰

इति मन्त्राभ्यां समिच्चरुभ्यां प्रतिमन्त्रं प्रतिद्रव्यमष्टोत्तरशतसङ्ख्याकाहुतिभिः, ब्रह्मादिमण्डलदेवतानाममन्त्रेणैकैकयाज्याहुत्या यक्ष्ये स्विष्टकृतः अर्यमादयो देवता इत्यादि सङ्कल्प्यान्वाधायाऽऽप्रणीताभ्यः कृत्वाऽग्रेणाऽग्निं ग्रहमण्डलं सर्वतोभद्रमण्डलञ्च विरच्य, ग्रहमण्डले विधिवद्ग्रहानावाह्य सम्पूज्य, सर्वतोभद्रमण्डले ब्रह्मादिमण्डलदेवता आवाह्य, तन्मध्ये - मध्यदक्षिणोत्तरकमेण कलशत्रयं प्रतिष्ठाप्य, मध्ये कलशे सुवर्णप्रतिमायां 

> ये चेह पितरः॰ 

इति मन्त्रेण पितॄन्, तद्दक्षिणकलशे रजतप्रतिमायां 

> आ प्यायस्व॰

इति मन्त्रेण सोमं, उत्तरकलशे ताम्रप्रतिमायां 

> सविता पश्चात्तात्॰ 

इति सूर्यञ्चावाह्य सम्पूज्य, निर्वापाद्यग्निमुखान्तं कृत्वा । 

> आयुरारोग्यसिध्यर्थं सर्वारिष्टप्रशान्तये ॥  
पुत्रस्य दर्शजननदोषनिर्हरणाय च ॥  
मातापित्रोः कुमारस्य सर्वारिष्टप्रशान्तये ॥  
तेषामायुः श्रियै चैव शान्तिहोमं करोम्यहम्

इति यजमानेन सङ्कल्पे कृते ग्रहपक्कहोमं कृत्वाऽवदानधर्मेणावदाय 

> तत्सवितुर्वरेण्यं॰

इत्यनुद्रुत्य

> ये चेह पितरः॰

इति जुहोति ॥ (पितृभ्य इदं॰) ॥ पुनरवदाय - सावित्र्याऽनुद्रुत्य 'आ प्यायस्व॰' इति जुहोति ॥ (सोमायेदं॰) ॥ पुनरप्यवदाय सावित्र्याऽनुद्रुत्य 'सविता पश्चात्तात्॰' इति जुहोति ॥ (सूर्यायदं॰) ॥ स्विष्टकृतमवदायान्तःपरिधौ निधायान्वाधानोक्तक्रमणोपहुत्योत्तरपरिषेकात्प्राक् कृत्वा हुतशेषेण बलिदानान्ते उत्तरपरिषेकादि होमशेषं समापयेत् ॥ तत आवाहितदेवताः पुनः सम्पूज्य कलशोदकेन आपो हि ष्टा॰, हिरण्यवर्णाः॰, वरुणसूक्तपवमानानुवाकाभ्यां मातापित्रोः शिशोश्चाभिषेकं कुर्यात् ॥ ततो ब्राह्मणान्सम्पूज्य साङ्तासिध्यर्थं कृष्णां गां सपीठं कलशं हिरण्यं रजतञ्चाऽऽचार्याय दत्वा ऋत्विग्भ्यो यथाशक्ति हिरण्यं दद्यात् ॥ ततः शान्तिमन्त्रपठनम् ॥ यथाशक्ति ब्राह्मणान् भोजयित्वा स्वस्तिवाचनपूर्वकं आशिषो गृह्णीयात् ॥