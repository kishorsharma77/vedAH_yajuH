+++
title = "०१"

+++
०१  अथ शालीनयायावरचक्रचरधर्मकाङ्क्षिणां नवभिर्वृत्तिभिर् वर्तमानानाम् ॥
०२  तेषां तद्वर्तनाद् वृत्तिर् इत्य् उच्यते ॥
०३  शालाश्रयत्वाच् छालीनत्वम् ॥
०४  वृत्त्या वरया यातीति यायावरत्वम् ॥
०५  अनुक्रमेण चरणाच् चक्रचरत्वम् ॥ [k: अनुक्रमचरणाच्]
०६  ता अनुव्याख्यास्यामः ॥
०७  षण्णिवर्तनी कौद्दाली ध्रुवा संप्रक्षालनीसमूहा फालनी शिलोञ्छा कापोतासिद्धेच्छेति नवैताः ॥ [k: कोद्दाली॥।पालिनी सिलोञ्छा]
०८  तासाम् एव वान्यापि दशमी वृत्तिर् भवति ॥ [k: वृद्धिर्]
०९  आ नववृत्तेः ॥
१०  केशश्मश्रुलोमनखानि वापयित्वोपकल्पयते ॥
११  कृष्णाजिनं कमण्डलुं यष्टिं वीवधं कुतपहारम् इति ॥ [k:कुथहारिम्]
१२  त्रैधातवीयेनेष्ट्वा प्रस्थास्यति वैश्वानर्या वा ॥
१३  अथ प्रातर् उदित आदित्ये यथासूत्रम् अग्नीन्प्रज्वाल्य गार्हपत्य आज्यं विलाप्योत्पूय स्रुक्स्रुवं निष्टप्यसंमृज्य स्रुचि चतुर्गृहीतं गृहीत्वाहवनीये वास्तोष्पतीयंजुहोति ॥ [k omits अथ]
१४  वास्तोष्पते प्रति जानीह्य् अस्मान् इति पुरोनुवाक्याम् अनूच्य । वास्तोष्पते शग्मया संसदा त इति याज्यया जुहोति ॥
१५  सर्व एवाहिताग्निर् इत्य् एके ॥
१६  यायावर इत्य् एके ॥
१७  निर्गत्य ग्रामान्ते ग्रामसीमान्ते वावतिष्ठते । तत्रकुटीं मठं वा करोति कृतं वा प्रविशति ॥
१८  कृष्णाजिनादीनाम् उपकॢप्तानां यस्मिन्न् अर्थे येन येन यत्प्रयोजनं तेन तेन तत् कुर्यात् ॥ [k: यस्मिन् यस्मिन्न्]
१९  प्रसिद्धम् अग्नीनां परिचरणम् । प्रसिद्धंदर्शपूर्णमासाभ्यां यजनम् । प्रसिद्धः पञ्चानां महतां यज्ञानामनुप्रयोगः । उत्पन्नानाम् ओषधीनां निर्वापणं दृष्टं भवति ॥
२०  विश्वेभ्यो देवेभ्यो जुष्टं निर्वपामीति वा तूष्णीं वा ताःसंस्कृत्य साधयति ॥
२१  तस्याध्यापनयाजनप्रतिग्रहा निवर्तन्ते ऽन्ये चयज्ञक्रतव इति ॥
२२  हविष्यं च व्रतोपायनीयं दृष्टं भवति ॥
२३  तद् यथा सर्पिर्मिश्रं दधिमिश्रम् अक्षारलवणम् अपिशितम् अपर्युषितम् ॥ [k omits: तद् यथा]
२४  ब्रह्मचर्यम् ऋतौ वा गच्छति ॥
२५  पर्वणिपर्वणि केशश्मश्रुलोमनखवापनं शौचविधिश् च ॥
२६  अथाप्य् उदाहरन्ति ।  <br>श्रूयते द्विविधं शौचं यच् छिष्टैः पर्युपासितम् ।  <br>बाह्यं निर्लेपनिर्गन्धम् अन्तःशौचम् अहिंसकम् ॥ [k: अहिंसनम्]
२७  अद्भिः शुध्यन्ति गात्राणि बुद्धिर् ज्ञानेन शुध्यति । [k:शुद्ध्यतीति]  <br>अहिंसया च भूतात्मा मनः सत्येन शुध्यति ॥ इति ॥
