+++
title = "०८"

+++
०१  अथातश् चान्द्रायणस्य कल्पं व्याख्यास्यामः ॥ [k: चान्द्रायणकल्पं]
०२  शुक्लचतुर्दशीम् उपवसेत् ॥
०३  केशश्मश्रुलोमनखानि वापयित्वापि वा श्मश्रूण्य् एवाहतंवासो वसानः सत्यं ब्रुवन्न् आवसथम् अभ्युपेयात् ॥
०४  तस्मिन्न् अस्य सकृत्प्रणीतो ऽग्निर् अरण्योर् निर्मन्थ्यो वा ॥
०५  ब्रह्मचारी सुहृत् प्रैषायोपकल्पी स्यात् ॥
०६  हविष्यं च व्रतोपायनीयम् ॥ [k: व्रतोपायनम्]
०७  अग्निम् उपसमाधाय संपरिस्तीर्याग्निमुखात् कृत्वापक्वाज् जुहोति ॥
०८  अग्नये या तिथिः स्यान् नक्षत्राय सदैवताय । अत्राह गोरमन्वतेति चान्द्रमसीं पञ्चमीं द्यावापृथिवीभ्यां षष्ठीमहोरात्राभ्यां सप्तमीं रौद्रीम् अष्टमीं सौरीं नवमीं वारुणींदशमीम् ऐन्द्रीम् एकादशीं वैश्वदेवीं द्वादशीम् इति ॥
०९  अथापराः समामनन्ति दिग्भ्यश् च सदैवताभ्य उरोरन्तरिक्षाय सदैवताय ॥
१०  नवोनवो भवति जायमान इति सौविष्टकृतींहुत्वाथैतद् धविरुच्छिष्टं कंसे वा चमसे वा व्युद्धृत्यहविष्यैर् व्यञ्जनैर् उपसिच्य पञ्चदश पिण्डान् प्रकृतिस्थान् प्राश्नाति ॥
११  प्राणाय त्वेति प्रथमम् । अपानाय त्वेति द्वितीयम् । व्यानाय त्वेति तृतीयम् । उदानाय त्वेति चतुर्थम् । समानायत्वेति पञ्चमम् । यदा चत्वारो द्वाभ्यां पूर्वम् । यदा त्रयोद्वाभ्यां द्वाभ्यां पूर्वौ । यदा द्वौ द्वाभ्यां पूर्वं त्रिभिरुत्तरम् । एकं सर्वैः ॥
१२  निग्राभ्या स्थेति । अपः पीत्वाथाज्याहुतीरुपजुहोति । प्राणापानव्यानोदानसमाना मे शुध्यन्तां ज्योतिरहं विरजा विपाप्मा भूयासं स्वाहा । वाङ्मनः । शिरःपाणि । त्वक्चर्ममांस [k: त्वक्चर्म] । शब्दस्पर्शरूप पृथिव्यप्तेजो । [k: शब्दस्पर्श पृथिवी]
अन्नमयप्राणमयमनोमयविज्ञानमयानन्दमया मे शुध्यन्तां ज्योतिर्
अहं विरजा विपाप्मा भूयासं स्वाहेति सप्तभिर् अनुवाकैः ॥ [k: अन्नमयप्राणमय इत्य् एतैस् सप्तभिर् अनुवाकैः]
१३  जयप्रभृति सिद्धम् आ धेनुवरप्रदानात् ॥
१४  सौरीभिर् आदित्यम् उपतिष्ठते चान्द्रमसीभिश् चन्द्रमसम् ॥
१५  अग्ने त्वं सु जागृहीति संविशञ् जपति ॥
१६  त्वम् अग्ने व्रतपा असीति प्रबुद्धः ॥
१७  स्त्रीशूद्रैर् नाभिभाषेत मूत्रपुरीषे नावेक्षेत ॥
१८  अमेध्यं दृष्ट्वा जपति । अबद्धं मनो दरिद्रं चक्षुः सूर्योज्योतिषां श्रेष्ठो दीक्षे मा मा हासीर् इति ॥ [क् अद्द्स्: अथ यद्य् एनमभिवर्षत्य् उन्दतीर् बलं धत्तेति]
१९  प्रथमायाम् अपरपक्षस्य चतुर्दश ग्रासान् ॥
२०  एवम् एकापचयेनामावास्यायाः ॥
२१  अमावास्यायां ग्रासो न विद्यते ॥
२२  अथ [k omits अथ] प्रथमायां पूर्वपक्षस्यैकः । द्वौद्वितीयायाम् [k: द्वितीयस्याम्] ॥
२३  एवम् एकोपचयेना पौर्णमास्याः ॥
२४  पौर्णमास्यां स्थालीपाकस्य जुहोत्य् अग्नये या तिथिः स्यान्नक्षत्रेभ्यश् च सदैवतेभ्यः ॥
२५  पुरस्ताच् छ्रोणाया अभिजितः सदैवतस्य हुत्वा गांब्राह्मणेभ्यो दद्यात् ॥
२६  तद् एतच् चान्द्रायणं पिपीलिकामध्यम् । विपरीतं यवमध्यम् ॥
२७  अतो ऽन्यतरच् चरित्वा सर्वेभ्यः पातकेभ्यः पापकृच् छुद्धोभवति ॥
२८  कामाय कामायैतद् आहार्यम् इत्य् आचक्षते ॥
२९  यं कामं कामयते तम् एतेनाप्नोति ॥
३०  एतेन वा ऋषय आत्मानं शोधयित्वा पुरा कर्माण्य् असाधयन् । तद् एतद् धन्यं पुण्यं पुत्र्यं पौत्र्यं पशव्यम् आयुष्यं स्वर्ग्यंयशस्यं सार्वकामिकम् ॥
३१  नक्षत्राणां द्युतिं सूर्याचन्द्रमसोर् एव [k omits एव]सायुज्यं सलोकताम् आप्नोति य उ चैनद् अधीते । य उ चैनद् अधीते ॥
