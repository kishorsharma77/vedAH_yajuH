+++
title = "०७"

+++
०१  निवृत्तः पापकर्मभ्यः प्रवृत्तः पुण्यकर्मसु ।  <br>यो विप्रस् तस्य सिध्यन्ति विना यन्त्रैर् अपि क्रियाः ॥
०२  ब्राह्मणा ऋजवस् तस्माद् यद् यद् इच्छन्ति चेतसा ।  <br>तत् तद् आसादयन्त्य् आशु संशुद्धा ऋजुकर्मभिः ॥
०३  एवम् एतानि यन्त्राणि तावत् कार्याणि धीमता ।  <br>कालेन यावतोपैति विग्रहः शुद्धिम् आत्मनः ॥ [k: विग्रहं]
०४  एभिर् यन्त्रैर् विशुद्धात्मा त्रिरात्रोपोषितस् ततः ।  <br>तद् आरभेत येन र्द्धिं कर्मणा प्राप्तुम् इच्छति ॥
०५  क्ष्मापवित्रः सहस्राक्षो मृगारो ऽंहोमुचौ गणौ । [k: क्षापवित्रं]  <br>पावमान्यश् च कूश्माण्ड्यो वैश्वानर्य ऋचश् च याः ॥
०६  घृतौदनेन ता जुह्वत् सप्ताहं सवनत्रयम् ।  <br>मौनव्रती हविष्याशी निगृहीतेन्द्रियक्रियः ॥
०७  सिंहे म इत्य् अपां पूर्णे पात्रे ऽवेक्ष्य चतुष्पथे ।  <br>मुच्यते सर्वपापेभ्यो महतः पातकाद् अपि ॥
०८  वृद्धत्वे यौवने बाल्ये यः कृतः पापसंचयः ।  <br>पूर्वजन्मसु चाज्ञानात् तस्माद् अपि विमुच्यते ॥ [k: वाज्ञानात्]
०९  भोजयित्वा द्विजान् अन्ते पायसेन ससर्पिषा [k: सुसर्पिषा] ।  <br>गोभूमितिलहेमानि भुक्तवद्भ्यः प्रदाय च ॥
१०  विप्रो भवति पूतात्मा निर्दग्धवृजिनेन्धनः ।  <br>काम्यानां कर्मणां योग्यस् तथाधानादिकर्मणाम् ॥ [k: योज्यः]
