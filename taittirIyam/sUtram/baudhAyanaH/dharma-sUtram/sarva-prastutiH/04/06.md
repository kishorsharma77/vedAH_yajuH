+++
title = "०६"

+++
०१  समाधुच्छन्दसा रुद्रा गायत्री प्रणवान्विता ।  <br>सप्त व्याहृतयश् चैव जप्याः पापविनाशनाः ॥ [k: जाप्याः]
०२  मृगारेष्टिः पवित्रेष्टिस् त्रिहविः पावमान्य् अपि ।  <br>इष्टयः पापनाशिन्यो वैश्वानर्या समन्विताः ॥
०३  इदं चैवापरं गुह्यम् उच्यमानं निबोधत ।  <br>मुच्यते सर्वपापेभ्यो महतः पातकाद् ऋते ॥
०४  पवित्रैर् मार्जनं कुर्वन् रुद्रैकादशिनीं [k:रुद्रैकार्देशिकां] जपन् ।  <br>पवित्राणि घृतैर् जुह्वत् प्रयच्छन् हेमगोतिलान् ॥
०५  यो ऽश्नीयाद् यावकं पक्वं गोमूत्रे सशकृद्रसे ।  <br>सदधिक्षीरसर्पिष्के मुच्यते सो ऽंहसः क्षणात् ॥
०६  प्रसूतो यश् च शूद्रायां येनागम्या च लङ्घिता ।  <br>सप्तरात्रात् प्रमुच्येते विधिनैतेन ताव् उभौ ॥
०७  रेतोमूत्रपुरीषाणां प्राशने ऽभोज्यभोजने ।  <br>पर्याधानेज्ययोर् एतत् परिवित्ते च भेषजम् ॥
०८  अपातकानि कर्माणि कृत्वैव सुबहून्य् अपि ।  <br>मुच्यते सर्वपापेभ्य इत्य् एतद् वचनं सताम् ॥
०९  मन्त्रमार्गप्रमाणं तु विधानं समुदीरितम् । [k: विधाने]  <br>भरद्वाजादयो येन ब्रह्मणः सात्मतां गताः ॥ [k: समतां]
१०  प्रसन्नहृदयो विप्रः प्रयोगाद् अस्य कर्मणः ।  <br>कामांस् तांस् तान् अवाप्नोति ये ये कामा हृदि स्थिताः ॥  <br>ये ये कामा हृदि स्थिता इति ॥
