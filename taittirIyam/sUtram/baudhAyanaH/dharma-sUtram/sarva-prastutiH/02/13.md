+++
title = "१३"

+++

०१  यथा हि तूलम् ऐषीकम् अग्नौ प्रोतं प्रदीप्यते ।  <br>तद्वत् सर्वाणि पापानि दह्यन्ते ह्य् आत्मयाजिनः ॥
०२  केवलाघो भवति केवलादी । मोघम् अन्नं विन्दतेअप्रचेता [k omits अप्रचेता] इति ॥
०३  स एवम् एवाहरहः सायं प्रातर् जुहुयात् ॥
०४  अद्भिर् वा सायम् ॥
०५  अथाप्य् उदाहरन्ति ।  <br>अग्रे भोजयेद् अतिथीन् अन्तर्वत्नीर् अनन्तरम् ।  <br>बालवृद्धांस् तथा दीनान् व्याधितांश् च विशेषतः ॥  <br>अदत्त्वा तु य एतेभ्यः पूर्वं भुङ्क्ते यथाविधि ।  <br>भुज्यमानो न जानाति न स भुङ्क्ते स भुज्यते ॥
०६  पितृदैवतभृत्यानां मातापित्रोर् गुरोस् तथा ।  <br>वाग्यतो विघसम् अश्नीयाद् एवं धर्मो विधीयते ॥ इति ॥
०७  अथाप्य् उदाहरन्ति ।  <br>अष्टौ ग्रासा मुनेर् भक्ष्याः षोडशारण्यवासिनः ।  <br>द्वात्रिंशत् तु गृहस्थस्य अमितं [k: गृहस्थस्यापरिमितं] ब्रह्मचारिणः ॥ [k: द्वात्रिंशतं]
०८  आहिताग्निर् अनड्वांश् च ब्रह्मचारी च ते त्रयः ।  <br>अश्नन्त एव सिध्यन्ति नैषां सिद्धिर् अनश्नताम् ॥ इति ॥
०९  गृहस्थो ब्रह्मचारी वा यो ऽनश्नंस् तु तपश् चरेत् ।  <br>प्राणाग्निहोत्रलोपेन अवकीर्णी भवेत् तु सः ॥
१०  अन्यत्र प्रायश्चित्तात् । प्रायश्चित्ते तद् एव विधानम् ॥
११  अथाप्य् उदाहरन्ति ।  <br>अन्तरा प्रातराशं च सायमाशं तथैव च ।  <br>सदोपवासी भवति यो न भुङ्क्ते कदाचन ॥ [k:कदाचनेति]
१२  प्राणाग्निहोत्रमन्त्रांस् तु निरुद्धे भोजने जपेत् ।  <br>त्रेताग्निहोत्रमन्त्रांस् तु द्रव्यालाभे यथा जपेत् ॥ इति ॥
१३  एवम् आचरन् ब्रह्मभूयाय कल्पते । ब्रह्मभूयाय कल्पत इति ॥ [k: एवम् एवाचरन्]
