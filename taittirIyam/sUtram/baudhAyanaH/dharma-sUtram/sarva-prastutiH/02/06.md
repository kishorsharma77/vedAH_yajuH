+++
title = "०६"

+++

०१  न पिण्डशेषं पात्र्याम् उत्सृजेत् ॥
०२  मांसमत्स्यतिलसंसृष्टप्राशने ऽप उपस्पृश्याग्निमभिमृशेत् ॥
०३  अस्तमिते च स्नानम् ॥
०४  पालाशम् आसनं पादुके दन्तधावनम् इति वर्जयेत् ॥
०५  नोत्सङ्गे ऽन्नं भक्षयेत् ॥
०६  आसन्द्यां न भुञ्जीत ॥
०७  वैणवं दण्डं धारयेद् रुक्मकुण्डले च ॥
०८  पदा पादस्य प्रक्षालनम् अधिष्ठानं च वर्जयेत् ॥
०९  न बहिर्मालां धारयेत् ॥
१०  सूर्यम् उदयास्तमये न निरीक्षेत ॥
११  नेन्द्रधनुर् इति परस्मै प्रब्रूयात् ॥
१२  यदि ब्रूयान् मणिधनुर् इत्य् एव ब्रूयात् ॥
१३  पुरद्वारीन्द्रकीलपरिघाव् अन्तरेण नातीयात् ॥
१४  प्लेङ्खयोर् [k: प्रेङ्खयोर्] अन्तरेण न गच्छेत् ॥
१५  वत्सतन्तीं च नोपरि गच्छेत् ॥
१६  भस्मास्थिरोमतुषकपालापस्नानानि नाधितिष्ठेत् ॥
१७  गां धयन्तीं न परस्मै प्रब्रूयात् ॥
१८  नाधेनुम् अधेनुर् इति ब्रूयात् ॥
१९  यदि ब्रूयाद् धेनुं भव्येत्य् [k: धेनुभव्येत्य्] एव ब्रूयात् ॥
२०  शुक्ता रूक्षाः परुषा वाचो न ब्रूयात् ॥
२१  नैको ऽध्वानं व्रजेत् ॥
२२  न पतितैर् न स्त्रिया न शूद्रेण ॥
२३  न प्रतिसायं व्रजेत् ॥
२४  न नग्नः स्नायात् ॥
२५  न नक्तं स्नायात् ॥
२६  न नदीं बाहुकस् तरेत् ॥
२७  न कूपम् अवेक्षेत ॥
२८  न गर्तम् अवेक्षेत ॥
२९  न तत्रोपविशेद् यत एनम् अन्य उत्थापयेत् ॥
३०  पन्था देयो ब्राह्मणाय गवे राज्ञे ह्य् अचक्षुषे ।  <br>वृद्धाय भारतप्ताय गर्भिण्यै दुर्बलाय च ॥
३१  प्रभूतैधोदकयवससमित्कुशमाल्योपनिष्क्रमणमाढ्यजनाकुलम् अनलससमृद्धम् आर्यजनभूयिष्ठमदस्युप्रवेश्यं ग्रामम् आवसितुं यतेत धार्मिकः ॥ [k: प्रभूतधोदक]
३२  उदपानोदके ग्रामे ब्राह्मणो वृषलीपतिः ।  <br>उषित्वा द्वादश समाः शूद्रसाधर्म्यम् ऋच्छति ॥
३३  पुररेणुकुण्ठितशरीरस् तत्परिपुर्णनेत्रवदनश् च । [k: तत्परिपूर्ण]  <br>नगरे वसन् सुनियतात्मा सिद्धिम् अवाप्स्यतीति न तदस्ति ॥
३४  रथाश्वगजधान्यानां गवां चैव रजः शुभम् ।  <br>अप्रशस्तं समूहन्याः श्वाजाविखरवाससाम् ॥
३५  पूज्यान् पूजयेत् ॥
३६  ऋषिविद्वन्नृपवरमातुलश्वशुरऋत्विजः ।  <br>एते ऽर्घ्याः शास्त्रविहिताः स्मृताः कालविभागशः ॥
३७  ऋषिविद्वन्नृपाः प्राप्ताः क्रियारम्भे वरऋत्विजौ ।  <br>मातुलश्वशुरौ पूज्यौ संवत्सरगतागतौ ॥ इति ॥
३८  अग्न्यगारे गवां मध्ये ब्राह्मणानां च संनिधौ ।  <br>स्वाध्याये भोजने चैव दक्षिणं बाहुम् उद्धरेत् ॥
३९  उत्तरं वासः कर्तव्यं पञ्चस्व् एतेषु कर्मसु ।  <br>स्वाध्यायोत्सर्गदानेषु भोजनाचामयोस् [k:भोजनाचमनयोस्] तथा ॥
४०  हवनं भोजनं दानम् उपहारः प्रतिग्रहः ।  <br>बहिर्जानु न कार्याणि तद्वद् आचमनं स्मृतम् ॥
४१  अन्ने श्रितानि भूतानि अन्नं प्राणम् इति श्रुतिः ।  <br>तस्माद् अन्नं प्रदातव्यम् अन्नं हि परमं हविः ॥
४२  हुतेन शाम्यते पापं हुतम् अन्नेन शाम्यति ।  <br>अन्नं दक्षिणया शान्तिम् उपयातीति न श्रुतिः [k: नश्श्रुतिर् इति] ।  <br>उपयातीति नः श्रुतिर् इति ॥ [k omits]
