+++
title = "१५"

+++

०१  उत्तरत उपचारो विहारः ॥
०२  तथापवर्गः ॥
०३  विपरीतं पित्र्येषु ॥
०४  पादोपहतं प्रक्षालयेत् ॥
०५  अङ्गम् उपस्पृश्य सिचं वाप उपस्पृशेत् ॥
०६  एवंछेदनभेदनखनननिरसनपित्र्यराक्षसनैरृतरौद्राभिचरणीयेषु ॥
०७  न मन्त्रवता यज्ञाङ्गेनात्मानम् अभिपरिहरेत् ॥
०८  अभ्यन्तराणि यज्ञाङ्गानि ॥
०९  बाह्या ऋत्विजः ॥
१०  पत्नीयजमानाव् ऋत्विग्भ्यो ऽन्तरतमौ ॥
११  यज्ञान्गेभ्य आज्यम् आज्याद् धवींषि हविर्भ्यः पशुः पशोःसोमः सोमाद् अग्नयः ॥
१२  यथाकर्म र्त्विजो न विहाराद् अभिपर्यावर्तेरन् ॥
१३  प्राङ्मुखश् चेद् दक्षिणम् अंसम् अभिपर्यावर्तेत ॥
१४  प्रत्यङ्मुखः सव्यम् ॥
१५  अन्तरेण चात्वालोत्करौ यज्ञस्य तीर्थम् ॥
१६  अचात्वाल आहवनीयोत्करौ ॥
१७  ततः कर्तारो यजमानः पत्नी च प्रपद्येरन् ॥
१८  विसंस्थिते ॥
१९  संस्थिते च संचरो ऽनुत्करदेशात् ॥ [k: ऽनूत्करदेशात्]
२०  नाप्रोक्षितम् अप्रपन्नं क्लिन्नं काष्ठं समिधंवाभ्यादध्यात् ॥
२१  अग्रेणाहवनीयं ब्रह्मयजमानौ प्रपद्येते ॥
२२  जघनेनाहवनीयम् इत्य् एके ॥
२३  दक्षिणेनाहवनीयं ब्रह्मायतनं तदपरेण यजमानस्य ॥
२४  उत्तरां श्रोणिम् उत्तरेण होतुः ॥
२५  उत्कर आग्नीध्रस्य ॥
२६  जघनेन गार्हपत्यं पत्न्याः ॥
२७  तेषु काले काल एव दर्भान् संस्तृणाति ॥
२८  एकैकस्य चोदकमण्डलुर् उपात्तः स्याद् आचमनार्थः ॥
२९  व्रतोपेतो दीक्षितः स्यात् ॥
३०  न परपापं वदेन् न क्रुध्येन् न रोदेन् मूत्रपुरीषेनावेक्षेत ॥
३१  अमेध्यं दृष्ट्वा जपति । अबद्धं मनो दरिद्रं चक्षुःसूर्यो ज्योतिषां श्रेष्ठो दीक्षे मा मा हासीर् इति ॥
३२  अथ यद्य् एनम् अभिवर्षति । उन्दतीर् बलं धत्तौजो धत्तबलं धत्त मा मे दीक्षां मा तपो निर्वधिष्टेति ॥ [k omits]
