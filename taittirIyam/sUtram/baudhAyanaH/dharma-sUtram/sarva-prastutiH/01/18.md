+++
title = "१८"

+++

०१  षड्भागभृतो राजा रक्षेत् प्रजाः ॥
०२  ब्रह्म वै स्वं महिमानं ब्राह्मणेष्व् अदधादध्ययनाध्यापनयजनयाजनदानप्रतिग्रहसंयुक्तं वेदानांगुप्त्यै ॥
०३  क्षत्रे बलमध्ययनयजनदानशस्त्रकोशभूतरक्षणसंयुक्तं क्षत्रस्यवृद्ध्यै ॥
०४  विट्स्वध्ययनयजनदानकृषिवाणिज्यपशुपालनसंयुक्तं कर्मणांवृद्ध्यै ॥
०५  शूद्रेषु पूर्वेषां परिचर्याम् ॥
०६  पत्तो ह्य् अषृज्यन्तेति ॥
०७  सर्वतोधुरं पुरोहितं वृणुयात् ॥
०८  तस्य शासने वर्तेत ॥
०९  संग्रामे न निवर्तेत ॥
१०  न कर्णिभिर् न दिग्धैः प्रहरेत् ॥
११  भीतमत्तोन्मत्तप्रमत्तविसंनाहस्त्रीबालवृद्धब्राह्मणैर् नयुध्येत ॥
१२  अन्यत्राततायिनः ॥
१३  अथाप्य् उदाहरन्ति ।  <br>अध्यापकं कुले जातं यो हन्याद् आततायिनम् ।  <br>न तेन भ्रूणहा भवति मन्युस् तन् मन्युम् ऋच्छति ॥ इति ॥
१४  सामुद्रशुल्को वरं रूपम् उद्धृत्य दशपणं शतम् ॥
१५  अन्येषाम् अपि सारानुरूप्येणानुपहत्य धर्म्यं प्रकल्पयेत् ॥
१६  अब्राह्मणस्य प्रनष्टस्वामिकं रिक्थं संवत्सरंपरिपाल्य राजा हरेत् ॥
१७  अवध्यो वै ब्राह्मणः सर्वापराधेषु ॥
१८  ब्राह्मणस्यब्रह्महत्यागुरुतल्पगमनसुवर्णस्तेयसुरापानेषु कुसिन्धभगसृगालसुराध्वजांस् तप्तेनायसा ललाटे ऽङ्कयित्वा विषयान् निर्धमनम् ॥
१९  क्षत्रियादीनां ब्राह्मणवधे वधः सर्वस्वहरणम् च ॥
२०  तेषाम् एव तुल्यापकृष्टवधे यथाबलम् अनुरूपान्दण्डान् प्रकल्पयेत् ॥
