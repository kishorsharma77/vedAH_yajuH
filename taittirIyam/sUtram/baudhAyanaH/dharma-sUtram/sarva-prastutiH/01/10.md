+++
title = "१०"

+++

०१  गोचर्ममात्रम् अब्बिन्दुर् भूमेः शुध्यति पातितः ।  <br>समूढम् असमूढं वा यत्रामेध्यं न लक्ष्यते ॥ इति ॥
०२  परोक्षम् अधिश्रितस्यान्नस्यावद्योत्याभ्युक्षणम् ॥
०३  तथापणेयानां च भक्षाणाम् ॥
०४  बीभत्सवः शुचिकामा हि देवा नाश्रद्दधानस्य हविर्जुषन्त इति ॥
०५  शुचेर् अश्रद्दधानस्य श्रद्दधानस्य चाशुचेः ।  <br>मीमांसित्वोभयं देवाः समम् अन्नम् अकल्पयन् ॥  <br>प्रजापतिस् तु तान् आह न समं विषमं हि तत् ।  <br>हतम् अश्रद्दधानस्य श्रद्धापूतं विशिष्यते ॥ इति ॥
०६  अथाप्य् उदाहरन्ति ।  <br>अश्रद्धा परमः पाप्मा श्रद्धा हि परमं तपः ।  <br>तस्माद् अश्रद्धया दत्तं हविर् नाश्नन्ति देवताः ॥
०७  इष्ट्वा दत्त्वापि वा मूर्खः स्वर्गं नहि स गच्छति ॥
०८  शङ्काविहतचारित्रो यः स्वाभिप्रायम् आश्रितः ।  <br>शास्त्रातिगः स्मृतो मूर्खो धर्मतन्त्रोपरोधनात् ॥ इति ॥
०९  शाकपुष्पफलमूलौषधीनां तु प्रक्षालनम् ॥
१०  शुष्कं तृणम् अयाज्ञिकं काष्ठं लोष्टं वातिरस्कृत्याहोरात्रयोर् उदग्दक्षिणामुखः प्रवृत्य शिर उच्चरेदवमेहेद् वा ॥
११  मूत्रे मृदाद्भिः प्रक्षालनम् ॥
१२  त्रिः पाणेः ॥
१३  तद्वत् पुरीषे ॥
१४  पर्यायात् त्रिस् त्रिः पायोः पाणेश् च ॥
१५  मूत्रवद् रेतस उत्सर्गे ॥
१६  नीवीं विस्रस्य परिधायाप उपस्पृशेत् ॥
१७  आर्द्रं तृणं गोमयं भूमिं वा समुपस्पृशेत् ॥
१८  नाभेर् अधः स्पर्शनं कर्मयुक्तो वर्जयेत् ॥
१९  ऊर्ध्वं वै पुरुषस्य नाभ्यै मेध्यम् अवाचीनम् अमेध्यम् इतिश्रुतिः ॥
२०  शूद्राणाम् आर्याधिष्ठितानाम् अर्धमासि मासि वा वपनमार्यवदाचमनकल्पः ॥
२१  वैश्यः कुसीदम् उपजीवेत् ॥
२२  पञ्चविंशतिस् त्व् एव पञ्चमाषिकी स्यात् ॥
२३  अथाप्य् उदाहरन्ति ।  <br>यः समर्घम् ऋणं गृह्य महार्घं संप्रयोजयेत् ।  <br>स वै वार्द्धुषिको नाम सर्वधर्मेषु गर्हितः ॥  <br>वृद्धिं च भ्रूणहत्यां च तुलया समतोलयत् ।  <br>अतिष्ठद् भ्रूणहा कोट्यां वार्द्धुषिः समकम्पत ॥ इति ॥
२४  गोरक्षकान् वाणिजकांस् तथा कारुकुशीलवान् ।  <br>प्रेष्यान् वार्द्धुषिकांश् चैव विप्राञ् छूद्रवद् आचरेत् ॥
२५  कामं तु परिलुप्तकृत्याय कदर्याय नास्तिकाय पापीयसेपूर्वौ दद्याताम् ॥
२६  अयज्ञेनाविवाहेन वेदस्योत्सादनेन च ।  <br>कुलान्य् अकुलतां यान्ति ब्राह्मणातिक्रमेण च ॥
२७  ब्राह्मणातिक्रमो नास्ति मूर्खे मन्त्रविवर्जिते ।  <br>ज्वलन्तम् अग्निम् उत्सृज्य नहि भस्मनि हूयते ॥
२८  गोभिर् अश्वैश् च यानैश् च कृष्या राजोपसेवया ।  <br>कुलान्य् अकुलतां यान्ति यानि हीनानि मन्त्रतः ॥
२९  मन्त्रतस् तु समृद्धानि कुलान्य् अल्पधनान्य् अपि ।  <br>कुलसंख्यां च गच्छन्ति कर्षन्ति च महद्यशः ॥
३०  वेदः कृषिविनाशाय कृषिर् वेदविनाशिनी ।  <br>शक्तिमान् उभयं कुर्याद् अशक्तस् तु कृषिं त्यजेत् ॥
३१  न वै देवान् पीवरो ऽसंयतात्मा रोरूयमाणः ककुदीसमश्नुते ।  <br>चलत्तुन्दी रभसः कमवादी कृशास इत्य् अणवस् तत्रयान्ति ॥
३२  यद् यौवने चरति विभ्रमेण सद् वासद् वा यादृशं वायदा वा ।  <br>उत्तरे चेद् वयसि साधुवृत्तस् तद् एवास्य भवतिनेतराणि ॥
३३  शोचेत मनसा नित्यं दुष्कृतान्य् अनुचिन्तयन् ।  <br>तपस्वी चाप्रमादी च ततः पापात् प्रमुच्यते ॥
३४  स्पृशन्ति बिन्दवः पादौ य आचामयतः परान् ।  <br>न तैर् उच्छिष्टभावः स्यात् तुल्यास् ते भूमिगैः सह ॥ इति ॥
