+++
title = "०१"

+++

०१  उपदिष्टो धर्मः प्रतिवेदम् ॥
०२  तस्यानु व्याख्यास्यामः ॥
०३  स्मार्तो द्वितीयः ॥
०४  तृतीयः शिष्टागमः ॥
०५  शिष्टाः खलु विगतमत्सरा निरहंकाराः कुम्भीधान्या अलोलुपा दम्भदर्पलोभमोहक्रोधविवर्जिताः ॥
०६  धर्मेणाधिगतो येषां वेदः सपरिबृंहणः ।  <br>शिष्टास् तदनुमानज्ञाः श्रुतिप्रत्यक्षहेतवः ॥ इति ॥ [च्फ़्। व ६।४३; म् १२।१०९]
०७  तदभावे दशावरा परिषत् ॥
०८  अथाप्य् उदाहरन्ति ।  <br>चातुर्वैद्यं विकल्पी च अङ्गविद् धर्मपाठकः ।  <br>आश्रमस्थास् त्रयो विप्राः पर्षद् एषा दशावरा ॥
०९  पञ्च वा स्युस् त्रयो वा स्युर् एको वा स्याद् अनिन्दितः ।  <br>प्रतिवक्ता तु धर्मस्य नेतरे तु सहस्रशः ॥
१०  यथा दारुमयो हस्ती यथा चर्ममयो मृगः ।  <br>ब्राह्मणश् चानधीयानस् त्रयस् ते नामधारकाः ॥
११  यद् वदन्ति तमोमूढा मूर्खा धर्मम् अजानतः ।  <br>तत् पापं शतधा भूत्वा वक्तृ̄न् समधिगच्छति ॥
१२  बहुद्वारस्य धर्मस्य सूक्ष्मा दुरनुगा गतिः ।  <br>तस्मान् न वाच्यो ह्य् एकेन बहुज्ञेनापि संशये ॥
१३  धर्मशास्त्ररथारूढा वेदखड्गधरा द्विजाः ।  <br>क्रीडार्थम् अपि यद् ब्रूयुः स धर्मः परमः स्मृतः ॥
१४  यथाश्मनि स्थितं तोयं मारुतार्कौ प्रणाशयेत् ।  <br>तद्वत् कर्तरि यत् पापं जलवत् संप्रलीयते ॥
१५  शरीरं बलम् आयुश् च वयः कालं च कर्म च ।  <br>समीक्ष्य धर्मविद् बुद्ध्या प्रायश्चित्तानि निर्दिशेत् ॥
१६  अव्रतानाम् अमन्त्राणां जातिमात्रोपजीविनाम् ।  <br>सहस्रशः समेतानां परिषत्त्वं न विद्यते ॥ इति ॥
