---
title: १५ दत्तपुत्रविधिः, पुनःसन्धानम्, कृच्छ्रादिः

---
अथ षोडशं प्रकरणम् ।

**व्यासेनौषधिरूपा अप्युपाया उक्ताः--**

"अङ्कोलमूलकल्कं तु चूर्णयेद्गुडसय्ँयुतम् ।  
काकाण्डमितमश्नीयात्पुत्रिणी सहसा भवेत् ॥  
क्षीरवृक्षाङ्कुरं गृह्य पेषयित्वा पयः पिबेत् ।  
देवोदरकृतो दोषो विनश्यति शुभं लभेत् ॥

  

उत्तमं कर्णिकामूलं पेषयित्वा पयः पिबेत् ।  
सा पायसान्नं नाश्नीयात्पुत्रिणी सहसा भवेत्" **इति ॥**

**क्षीरवृक्षाङ्कुरो वटाङ्कुरः । कर्णिका गोकर्णी ।**

"नागकेशरसय्ँयुक्तं जीरकं गोघृतेन च ।  
त्रिदिनं या पिबेन्नारी सा गर्भं लभते ध्रुवम्" **इति ॥**

**तीर्थरूपमुपायमाह पराशरः--**

"महातीर्थे महायोगे महानद्यां तु सङ्गमे ।  
पलाशस्य दलैः स्नानं कुर्यात्पुत्रसुखार्थिनी" **इति ॥**

**देवरातश्च--**

"पलाशदलसाहस्रात्सावित्रेण[^1][^2] दलं प्रति ।  
स्नपयेत्सपवित्रेण एकादश्यां प्रजार्थिनी" **इति ॥**


[^2]: ङ. वित्र्यै यद । च. वित्र्ययद ।


[^1]: ड. च. स्ना सावि ।

**(बौधायनगृह्येऽपि--**[^3]


[^3]: धनुश्चिह्नान्तर्गतो ग्रन्थो नास्ति क. ख. पुस्तकयोः ।

"अथ प्रजार्थहोमः पूर्वपक्षे पुण्ये नक्षत्रेऽमावास्यायां विषुवेऽयने वा  
नदीतीरेऽश्वत्थस्य च्छायायां वा गोचर्ममात्रं चतुरश्रं स्थण्डिलं कृत्वा  
ब्राह्मणानन्नेन परिविष्य पुण्याहं स्वस्त्यृद्धिमिति वाचयित्वा प्राच्यां  
दिशि ब्रह्माणं[^4] प्रतिष्ठाप्य पार्श्वयोर्धातारं दक्षिणतो विधातारमुत्तरतस्तत-  
स्तानर्चयेत्पूर्वं ब्रह्माणमावाहयामि प्रजापतिमावाहयामि परमेष्ठिनमावा-  
हयामि हिरण्यगर्भमावाहयामीत्यावाह्य सावित्र्या पाद्यं ददाति सावित्र्या  
निवेदयेत्तैरेव नामधेयैः शुक्लमन्नं ब्रह्मणे मुद्गान्नं धातुः पीतान्नं विधातु-  
स्ततः सावित्र्याऽप आचमय्य[^5] प्रणवेनाष्टशतं हुत्वा[^6] ब्रह्माणमुपतिष्ठते  
नमो वाचे नमो वाचस्पतय इत्यग्निमुपतिष्ठते नमो ब्रह्मणे सप्तवित्सप्तजि-  
ह्वश्च सप्तधाऽग्निः प्रतिष्ठितः सप्तैव[^7] विश्वभूतानि को ह्यग्निः प्रतितिष्ठति  
तत्त्वमसि विश्वमसि योनिरसीत्यथ स्त्रियमाहूय सावित्र्या पलाशपर्णैर-[^8]  
ष्टसहस्रैः स्नापयित्वा पुरुषसूक्तेन जुहुयात्तत्सम्पातेन मूर्ध्नि जुहुयात्प्रणवेन  
नमस्कुर्यादध्वर्युं च वस्त्रकुण्डलाभ्यामलं करोति ततः सा गर्भिणी भवती-  
त्याह भगवान्बौधायनः" **इति ।**


[^8]: ग. ङ. शभ्यर्णै ।


[^7]: ग. ङ. व द्विश्व ।


[^6]: ग. ङ. त्वा ब्राह्मण ।


[^5]: ङ. आचम्य ।


[^4]: ङ. च. ब्राह्मणं ।

**पार्श्वयोर्ब्रह्मणः । तान्ब्रह्मधातृविधातॄन् । धातारमावाहयामीत्येवं धातृवि** **धात्रोरावाहनादि । निवेदनं नैवेद्यस्य । अष्टसहस्रैरष्टाधिकसहस्रैः । अन्यत्स्पष्टार्थम् ।)**

**नीचमेहनस्य वाजीकरणमुक्तं वडवाचार्येण--**

"वाजीवातिबलो येन यात्यप्रतिहतो यतः ।  
तद्वाजीकरणं नाम देहस्यौजस्करं परम्" **इति ॥**

**तत्प्रयोगश्च तेनैवोक्तः--**

"भल्लातकबृहतीफलदाडिमकल्कप्रसाधितं कुरुते ।  
लिङ्गोन्मर्दनं वि(नवि)धिना कटुतैलं वाजिलिङ्गाभम्" **इति ॥**

**वैद्यकग्रन्थे--**

" सिताश्वगन्धासिन्धूत्थच्छागक्षीरैघृतं पचेत् ।  
तल्लेपान्मर्दनाल्लिङ्गवृद्धिः सञ्जायते परा" **इति ॥**

**सिता शर्करा । अश्वगन्धाऽऽस्कन्दः । सिन्धूत्थं सैन्धवम् । एवमन्येऽप्युपाया वैद्यकग्रन्थपञ्चसायकादौ द्रष्टव्याः । एवमपि फलाप्राप्तौ दत्तकपुत्रस्वीकारं कुर्यात् ।**

## दत्तपुत्रविधानम् 
अथ दत्तपुत्रविधानम् ।

**तद्विधिर्बौधायनसूत्रे--**

"पुत्रप्रतिग्रहविधिं व्याख्यास्यामः[^9] शुक्रशोणितसम्भवो मातृ(ता)पितृनिमि-  
त्तकस्तस्य प्रदानपरित्यागविक्रयेषु मातापितरौ प्रभवतो न त्वेवैकं पुत्रं दद्यात्प्रतिगृह्णीयाद्वा स हि सन्तानाय पूर्वेषां न स्त्री पुत्रं  
दद्यात्प्रतिगृह्णीयाद्वाऽन्यत्रानुज्ञानाद्भर्तुः प्रतिग्रहीष्यन्नुपकल्पयते द्वे  
वाससी द्वे कुण्डले अङ्गुलीयकं चाऽऽचार्यं च वेदपारगं कुशमयं बर्हिः  
पर्णमयमिध्ममित्यथ बन्धूनाहूय मध्ये राजनि चाऽऽवेद्य परिषदि[^10] चागा-  
रमध्ये ब्राह्मणानन्नेन परिविष्य पुण्याह स्वस्त्यृद्धिमिति वाचयित्वाऽथ  
देवयजनोल्लेखनप्रभृत्या प्रणीताभ्यः कृत्वा दातुः समक्षं गत्वा पुत्रं मे  
देहीति भिक्षेत ददामीतीतर आह तं परिगृह्णाति धर्माय त्वा गृह्णामि  
सन्तत्यै त्वा गृह्णामीत्यथैनं वस्त्राभ्यां कुण्डलाभ्यामङ्गुलीयकेन चालं-  
कृत्य परिधानप्रभृत्याऽग्निमुखात्कृत्वा पक्वान्नु(())होति यस्त्वा हृदा  
कीरिणा मन्यमान इति पुरोनुवाक्यामनूच्य यस्मै त्व सुकृते जातवेद  
इति याज्यया जुहोत्यथ व्याहृतीर्हत्वा स्विष्टकृत्प्रभृति सिद्धमा धेनु-


[^10]: च. दि वाऽगा ।


[^9]: क. स्याम एकः शु । ग. स्याम एव शु । च. स्यामः शोणितशुक्रसं ।

वरप्रदानाद्दक्षिणां ददात्येते च वाससी एते कुण्डले एतच्चाङ्गुलीयकं  
यद्येवं कृत्वौरसः पुत्र उत्पद्यते तुरीयभागे प्रभवतीत्याह भगवान्बौधा-  
यनः" **इति ।**

**मातापितृनिमित्तकः शुक्रशोणितसम्भव इत्यन्वयः । मातापितृनिमित्तक इत्यनेन क्षेत्रजादिव्यावृत्तिः । इदं च सम्भवविशेषणम् । शुक्रशोणितसम्भव इत्यनन्तरं यस्येति शेषः । एतेनौरसस्यैव प्रदानपरित्यागविक्रया नान्येषां दत्तकादीनामिति सूच्यते ।** मातापितरौ प्रभवत इति । **मातापित्रोरेव दानाधिकार इत्य्-आशयः । स हि सन्तानाय पूर्वेषाम् । हि यस्मात्स एकः पुत्रः पूर्वेषां सन्तानाय भवत्यत एकं पुत्रं नैव दद्यादित्यर्थः । अङ्गुलीयकं चेत्यत्र चकारश्छत्रादिसमुच्चयार्थः । कुशमयं बर्हिरिति प्रतिनिधिर्नैवात्र भवतीति ज्ञापनार्थम् । एवं पर्णमयमिध्ममित्यत्रापि ।** मध्य इति । **बन्धुसमक्षं राजन्यावेदनं कार्यमित्याशयः । अङ्गुलीयकमित्यनन्तरमनुषक्तेन ददातीत्यनेन पुत्रसम्बन्धिवस्त्रद्वयकुण्डलाङ्गुलीयकदानं विधीयते । स्त्रिया तु भर्त्रनुज्ञया ग्राह्यः । सा च सधवाया एव दृष्टार्थत्वात् । विधवायास्तु तां विनाऽपि पितुस्तदभावे ज्ञातीनामाज्ञया भवति ।**

**अत एव--**

"रक्षेत्कन्यां पिता विन्नां पतिपुत्रास्तु वार्धके ।  
अभावे ज्ञातयस्तेषां न स्वातन्त्र्यं क्वचित्स्त्रियाः" ॥

**इति याज्ञवल्क्येनावस्थाविशेष एव भर्तुः पारतन्त्र्यमुक्तम् । तदभावे वार्धकादिना तस्याक्षमतायां वा पुत्रादीनामपि ।**

**कात्यायनेनापि--**

"नारी खल्वननुज्ञाता पित्रा भर्त्रा सुतेन वा ।  
विफलं तद्भवेत्तस्माद्यत्करोत्यौर्ध्वदेहिकम्" ॥

**इत्यवस्थाविशेष एव पितृभर्त्राद्यनुज्ञोक्ता । और्ध्वदेहिकं पारलौकिकम् । यस्यामवस्थायां भर्तुरनुज्ञा[^11] प्राप्ता सैवात्रानूद्यते न त्वपूर्वा विधीयतेऽतो विधवा या भर्तुरनुज्ञां विनाऽप्यधिकार इति नवीनाः । परिणीत उत्पन्नपुत्रोऽपि च दत्तको भवतीति द्वैतनिर्णये । यत्तु दत्तकमीमांसादौ वृद्धगौतमीयं,**


[^11]: क. ज्ञा प्रमाणैवा ।

"दत्तपुत्रे यथाजाते कदाचित्त्वौरसो भवेत् ।  
पितुर्वित्तस्य सर्वस्य भवेतां समभागिनौ" ॥

**इति वचनं तद्दत्तकस्य गुणवत्त्व[^12] औरसस्य च निर्गुणत्वे वेदितव्यम्, यथा-** **जात इति विशेषणात् । यथा गुणानां जातं समूहो यस्मिन्निति यथाजातो गुणसमूहवानित्यर्थः । यथाशब्दस्य गुणयोगे सादृश्ये शक्तत्वात् ।**


[^12]: च. वत्त्वे वे ।

**अत एव मनुः--**

"उपपन्नो गुणैः सर्वैः पुत्रो यस्य तु दत्तिमः ।  
स हरेतैव तद्रिक्थं सम्प्राप्तोऽप्यन्यगोत्रतः"

**इत्यौरसाभावे सर्वरिक्थग्रहणमुक्तवान् । तद्युक्तमेवौरसे सत्यर्धांशहरत्वम् ।**

**परिग्रहविध्यभावे विशेषमाह स एव--**

"अविधाय विधानं यः परिगृह्णाति पुत्रकम् ।  
विवाहविधिभाजं तं कुर्यान्न धनभाजनम्" **इति ॥**

**परिग्रहविधिं विना परिगृहीतस्य विवाहमात्रं कार्यं न धनदानमित्यर्थः । किन्तु तत्र पत्न्यादय एव धनभाजः । विधिं विना तस्य पुत्रत्वानुत्पादात् ।**

**अत एव वृद्धगौतमः--**

"स्वगोत्रेषु कृता ये स्युर्दत्तक्रीतादयः सुताः ।  
विधिना गोत्रतां यान्ति न सापिण्ड्यं विधीयते" **इति ॥**

**विधिनैव गोत्रतां यान्तीति नियमः । दानादिविधीनां दत्तकादिलक्षणान्तर्गतत्वेन स्वरूपनिर्वाहकत्वात् ।**

**यथोक्तम्--** "यमद्भिः पुत्रमापदि" **इति । आपद्ग्रहणं सकलदानविधेरुपलक्षणं, तेन च प्रतिग्रहविधिरप्याक्षिप्तो भवति ।** सम्प्राप्तोऽप्यन्यगोत्रत **इति मानवात् । सम्यग्विधिना प्राप्तमि(प्त इ)त्यर्थः । एतदभिप्रेत्यैव[^13] च वसिष्ठेनापि तस्य दानविक्रयपरित्यागेषु मातापितरौ प्रभवत इत्युपक्रम्य परिग्रहविधिरभिहितः । मनुवाक्ये क्रीतादय इत्य्-आदिशब्देन कृत्रिमापविद्धस्वयन्दत्तानां ग्रहणम् । तस्मादेषां पञ्चानां पुत्राणां बौधायनाद्युक्तविधिपरिग्रहेणैव पुत्रत्वं नान्यथेति । विस्तरस्त्वन्यत्रानुसन्धेयः ।**


[^13]: क. ग. व व ।

**तत्र पञ्चवार्षिकस्ततो न्यूनः पितृगोत्रेणाकृतचूडश्च प्रतिग्राह्यः । नाधिकवयस्कः कृतचूडश्च । तत्र पुत्रो भ्रातुर्ग्राह्यः । तदभावे सगोत्रः सपिण्डोऽपि यः कश्चित् । तदभावे त्वसगोत्रः सपिण्डः । तदभावे त्वसपिण्डः सगोत्रः । तदभावे त्वसपिण्डोऽसगोत्रोऽपि । तत्रापि भागिनेयदौहित्रमातृष्वस्रीयपितृष्वस्रीयवर्जं[^14] पुत्रत्वबुद्ध्यनर्हभ्रातृपितृव्यमातुलवर्जं च । त्रयाणां वर्णानां स्वसमानवर्ण एव । तत्रापि देशभेदप्रयुक्तगुर्जरत्वादिजात्या[^15] समानजातीय एव । सर्वोऽपि सभ्रातृक एव ज्येष्ठभिन्नश्चेति । अत्र प्रमाणं प्राचीननवीनग्रन्थेषु द्रष्टव्यम्, विस्तरभीत्या न प्रदर्श्यते ।**  **([^16] अत्र नक्षत्रादिकमुक्तं व्यवहारसारे--**


[^16]: धनुश्चिह्नान्तर्गतो ग्रन्थो नास्ति क. ख. पुस्तकयोः ।


[^15]: क. रत्वजा ।


[^14]: क. ख. त्रव ।

"हस्तादिपञ्चकभिषग्वसुपुष्यभेषु सूर्यक्षमाजगुरुभार्गववासरेषु ।  
रिक्ताविवर्जिततिथिष्वलिकुम्भसिंहवृषेषु वै भवति दत्तपरिग्रहोऽयम्" **इति ॥**

**हस्तादिपञ्चकं हस्तचित्रास्वातीविशाखानूराधाः । भिषगश्विनी नक्षत्रम् । वसुः श्रविष्ठाः । क्षमाजो भौमः । अन्यत्स्पष्टम् । )**

### प्रयोगः 
अथ प्रयोगः ।

**पूर्वेद्युः कृतोपवासो वाससी कुण्डले अङ्गुलीयकं छत्रमुष्णीषमाचार्यं धर्मसय्ँयुक्तं वेदपारगं कुशमयं बर्हिः पालाशमिध्ममन्यां होमसामग्रीं च सम्पाद्य[^17] शिष्टानिष्टाञ्ज्ञातीन्बन्धूंश्चाऽऽहूय तान्सम्पूज्य तत्समक्षं राज्ञि सभासत्सु च निवेद्य तैरनुज्ञातः पवित्रपाणिराचम्य प्राणानायम्य देशकालौ सङ्कीर्त्य ममाप्रजत्वप्रयुक्तपैतृकर्णापाकरणसिद्धिपुनन्नामनरकत्राणसिद्धिद्वारा श्रीपरमेश्वरप्रीत्यर्थं पुत्रप्रतिग्रहं करिष्य इति सङ्कल्प्य तदङ्गत्वेन गणपतिं सम्पूज्य बन्धुवर्गेभ्यो ब्राह्मणेभ्यश्चान्नदानं कृत्वा पुण्याहवाचनमातृकापूजननान्दीश्राद्धाचार्यवरणमधुपर्कार्हणानि कुर्यात् ।
(स्त्रीकर्तृकप्रतिग्रहे[^18] तु मद्भर्तुर्मम चेति सङ्कल्पवाक्ये विशेषः । गणपतिपूजनाद्याचार्यवरणान्तं ब्राह्मणद्वारा कारयेत् । ) पुत्रप्रतिग्रहाङ्गभूतहोमार्थमाचार्यं त्वामहं वृण इत्य्-आचार्यवरणवाक्ये विशेषः ।**


[^18]: धनुश्चिह्नान्तर्गतो ग्रन्थो नास्ति क. ख. पुस्तकयोः ।


[^17]: क. ख. द्य ज्ञाती ।

**तत आचार्य आचम्य प्राणानायम्योल्लेखनादिस्थण्डिलसंस्कारं[^19] विधाय तत्र बलवर्धननामानं लौकिकमग्निं प्रतिष्ठाप्य प्रज्वाल्य ध्यात्वा समित्त्रयमादाय श्रद्ध एहीत्यादिप्राणायामान्तं कृत्वा पुत्रप्रतिग्रहाङ्गभूतहोमकर्मणि या यक्ष्यमाणा इत्य्-आदि प्रसाधनीदेव्यन्तं व्याहृत्यन्तं वोक्त्वा वैशेषिकप्रधानहोमे-- अग्निं चर्वाहुत्या यक्ष्ये । अग्निं वायुं सूर्यं प्रजापतिं चैकैकयाऽऽज्याहुत्या यक्ष्ये । अग्निं स्विष्टकृतं चरुशेषाहुत्या यक्ष्य इत्य्-आदि । अङ्गहोमे वरुणं द्वाभ्यामित्यादि वा । पात्रासादने स्रुवं दर्वीमाज्यस्थालीं प्रणीताप्रणयनं प्रोक्षणीपात्रं चरुस्थालीं मेक्षणं शूर्पं कृष्णाजिनमुलूखलं मुसलमुपवेषं वासोद्वयं कुण्डले अङ्गुलीयकं छत्रमुष्णीषं सम्मार्गदर्भानवज्वलनदर्भान्पर्णमयमेवेध्मं कुशमयमेव बर्हिराज्यं च सहैवाऽऽसादयेत्[^20] ।**  **ततः पवित्रकरणादिप्रणीताप्रणयनान्तं कृत्वा विरमति । ततः प्रतिग्रहीता ब्राह्मणैर्बन्धुवर्गैश्च सह दातुः समक्षं गत्वा तत्समीपे[^21] तिष्ठन्पुत्रं मे देहीति भिक्षेत्(त)।**


[^21]: क. मीपं ति ।


[^20]: ग. ङ. च. हैव सा ।


[^19]: ख. ग. ङ. च. दिसं ।

**ततो दाता ददामीत्युक्त्वाऽऽचम्य प्राणानायम्य देशकालौ सङ्कीर्त्य श्रीपरमेश्वरप्रीत्यर्थं पुत्रदानमहं करिष्य इति सङ्कल्प्य गणपतिं सम्पूज्य यथाविभवं वस्त्रगन्धादिभिः प्रतिग्रहीतारं सम्पूज्येमं पुत्रं तव पैतृकर्णापाकरणपुन्नामनरकत्राणसिद्धिद्वाराऽऽत्मनश्च[^22] श्रीपरमेश्वरप्रीत्यर्थं तुभ्यमहं सम्प्रददे न मम प्रतिगृह्णातु पुत्रं भवानित्यन्ते प्रतिग्रहीतृहस्ते साक्षतं सतुलसीपत्रं जलं क्षिपेत् । त्रिरिति केचित् । ( स्त्रियै[^23] दाने त्विमं पुत्रं त्वद्भर्तुस्तव चेति दानवाक्ये दात्रोहः कार्यः । ) ततः प्रतिग्रहीता** ॐ देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यां धर्माय त्वा गृह्णामि सन्तत्यै त्वा गृह्णामी**ति हस्तद्वयेन प्रतिगृह्य स्वाङ्क उपवेश्य मूर्ध्न्याजिघ्रेत् ।**


[^23]: धनुश्चिह्नान्तर्गतो ग्रन्थो नास्ति क. ख. पुस्तकयोः ।


[^22]: ख. ङ. च. सिद्ध्यर्थमात्म ।

**ततो युवं वस्त्राणीत्यस्य विश्वे देवा वसवस्त्रिष्टुप् । वस्त्रपरिधाने विनियोगः ।** "ॐ युवं वस्त्राणि पीवसा वसाथे० सचेथे" **इत्य्-आसादितयोर्वाससोर्मध्य एकं परिधाप्यैतेनैव मन्त्रेण द्वितीयमुत्तरीयं कारयित्वा तूष्णीमुष्णीषं बद्ध्वा कुङ्कुमादिना तिलकं कृत्वा कुण्डलाभ्यामङ्गुलीयकेन चालङ्कृत्य सति विभवेऽन्यैरपि भूषयित्वा छत्रेणाऽऽच्छादितं बालं नृत्यगीतवाद्यैः** स्वस्ति न इन्द्रो वृद्धश्रवा अष्टौ देवा वसवः सोम्यास **इति द्वाभ्यां स्वगृहमानीय [^24] हस्तपादान्प्रक्षाल्याऽऽचम्याग्नेः पश्चान्मातुरुत्सङ्ग उपवेशयेत् ।**


[^24]: हस्तपादमिति तूचितम् ।

**तत आचार्यः शूर्प चतुरो मुष्टीनिरू(रु)प्येत्यादिचरुकल्पेन चरुं श्रपयित्वाऽभिघार्योद्वास्य परिषेकाधन्वाधानोत्कीर्तनानुसारेण प्रसाधनीदेवीहोमान्तं व्याहृतिहोमान्तं वा कृत्वा प्रधानहोमं कुर्यात् । दव्या वेणोपस्तीर्य चरुमवदानविधिना मेक्षणेनैव द्विरवदायावत्तमभिघार्य शिष्टं हविः प्रत्यज्य यस्त्वा हृदेतिद्वयोर्विश्वे देवा अग्निस्त्रिष्टुप् । पुत्रप्रतिग्रहवैशेषिकप्रधानचरुहोमे विनियोगः ।** “ॐ यस्त्वा हृदा कीरिणा० मश्याम्" **इति पुरोनुवाक्यामनूच्य** "ॐ यस्मै त्वर सुकृते जातवे ० ते स्वस्ति स्वाहा" **इति याज्यया जुहोति । अग्नय 'इदं० । अथवाऽनिद्वयसंसर्गोक्तेन पुरोनुवाक्यायाज्याधर्मेण होमः ।**

**तत आज्येन व्यस्तसमस्तव्याहृतिभिश्चतस्र आज्याहुतीर्जुहुयात् ।** **एतासामृष्यादिकं तु प्रागुक्तमेव । पुत्रप्रतिग्रहवैशेषिकप्रधानाज्यहोमे विनियोग इति विनियोगवाक्ये विशेषः ।**

**ततः स्विष्टकृदादि, अङ्गहोमादि वा होमशेषं समाप्याऽऽचार्याय धेनुं दद्यात्[^25] । ते एव वाससी कुण्डले अङ्गुलीयकं च[^26] । धेनुदानं न वा ।**


[^26]: क. ख. ग. च । त ।


[^25]: क. ख. त् । कु ।

**ततो दश त्रीन्वा[^27] ब्राह्मणान्भोजयेत् ।**


[^27]: ग. च. त्रीन्ब्राह्म ।

**ततोऽग्निं सम्पूज्य कर्मणः सम्पूर्णतां वाचयित्वा कर्मसाद्गुण्याय विष्णुं स्मरेत् ।**

**एवं दत्तकपुत्र्या अपि स्वीकार उक्तविधिना कार्यः । दानप्रतिग्रहविधिषूद्देश्यगतपुंस्त्वाविवक्षणात् । इतिहासपुराणेषु कुन्त्या दत्तकत्वोक्तेश्च ।**

**एवं भर्त्रनुज्ञया स्त्रियाऽपि रथकारवत्समन्त्रकमेव ग्रहणं कार्यमिति केचित् । अन्यत्रानुज्ञानाद्भर्तुरितिप्रतिप्रसवेन प्रधानाधिकारसिद्धावधिकृताधिकारेण[^28] होममन्त्रादिप्राप्तौ स्त्रीशूद्राणाममन्त्रकमिति मन्त्रपर्युदाससिद्धेरमन्त्रकप्रतिग्रहसिद्धिर्वस्त्वन्तरप्रतिग्रहवदित्यन्ये । यद्यपि मेधातिथिना भार्यात्ववददृष्टरूपं दत्तकत्वं होमसाध्यमुक्तं स्त्रियाश्च होमासम्भवस्तथाऽपि व्रतादिवद्विप्रद्वारा होमादि कारयेदिति हरिनाथादयः । जीवतो भर्तुरनुज्ञां गृहीत्वा तदभिप्रायं वा ज्ञात्वा विधवयाऽपि ग्राह्य इति कौस्तुभे । दत्तकमीमांसोदाहृते** "अथोढक्षेत्रजकृत्रिमपुत्रिकापुत्रस्त्रीद्वारजासुराद्यूढजदक्षिणाजानां पित्रोश्च" **इति सत्याषाढसूत्रे स्त्रीद्वारजस्य गोत्रद्वयसम्बन्धोऽभिहितः** "मातुरुत्तरं पितुः प्रथमम्" **इति सूत्रेणेति । पितृगोत्रसम्बन्धश्च पुत्रत्वेन । पुत्रत्वं च पित्रनुज्ञानेनैव[^29] न परिग्रहेण, व्रतस्य तत्र स्त्रीकर्तृकत्वात् । ऊढः सहोढः । स्त्रीद्वारजः स्त्रिया याचितः स्त्रीसत्ताकः । यज्ञे दक्षिणात्वेन प्राप्तायां कन्यायां जातो दक्षिणाजः । अन्ये प्रसिद्धाः, इति शबरस्वामिनः ।**


[^29]: क. ग. व.प ।


[^28]: च. धिका ।

**ननु सूत्रकृता** " न स्वामित्वस्य भार्यायाः पुत्रस्य देशस्य कालस्याग्नेर्देवतायाः कर्मणः शब्दस्य च प्रतिनिधिर्विद्यते" **इति पुत्रप्रतिनिधिनिराकरणाद्दत्तकपुत्रस्वीकरणमनुपपन्नमिति चेन्न । तस्य** "तन्तवे ज्योतिष्मतीं तामाशिषमाशासे" **इत्य्-आदौ पितापुत्रीयसुब्रह्मण्याह्वानादौ च पुत्रप्रतिनिधिं कृत्वाऽऽशीराशंसनप्रवचननिवृत्त्यर्थत्वात् । अन्यथा** "पुत्रप्रतिनिधीनाहुः" **इत्य्-आदिबहुस्मृतिविप्लवापत्तेः ।** "तामाशिषमाशासे तन्तवे ज्योतिष्मतीमिति ब्रूयाद्यस्य पुत्रो जातः स्यात्तेजस्व्येवास्य ब्रह्मवर्चसी पुत्रो जायते" **इति श्रुतिरप्याशीराशंसनं पुत्रप्रतिनिधिं कृत्वा न कर्तव्यमित्यत्र साधिकेति द्रष्टव्यम् ।**

**इति पुत्रप्रतिग्रहविधिः ।**

## पुनःसन्धानम् 
अथ पुनःसन्धानम् ।

**तत्र गृह्यसूत्रम्--**

"द्वादशाहं विच्छिन्नः पुनराधेयः प्रतिसं-  
ख्याय वा सर्वान्होमाञ्जुहुयात्" **इति ।**

**द्वादशाहं विच्छिन्न इत्यत्र होमश्चेदिति शेषः । तथा च द्वादशाहं होमविच्छेदे पुनरग्निराधेय इत्यर्थः । अथवा तावत्सङ्ख्यान्सायम्प्रातर्होमान्प्रतिसङ्ख्याय गणयित्वा समस्यविधिना जुहुयादित्यर्थः । नात्र पुनरग्निराधेयः । अयं च पक्षः सङ्कटे ।**

**अन्यान्यपि निमित्तानि गृह्य उक्तानि--**

"यदि पार्वणो विच्छिद्येत तस्मिन्पाथिकृतेन[^30] याजयेद्यदि द्वौ वैश्वानरपाथिकृतौ[^31] यदि बहून्पुनराधेयो यदि नाशो विनाशो वाऽन्यैरग्निभिरग्नौ संसृष्टे[^32] वा पुनराधेयः" **इति ।**


[^32]: ख. ग. संस्पृष्टे ।


[^31]: ग. रपथि ।


[^30]: ख. ग. स्मिन्पथि ।

**पार्वणः पर्वसु भवः स्थालीपाकः । तस्मिन्निति निमित्तसप्तमी, तन्निमित्तमित्यर्थः । नाश इत्यत्राग्नेरिति शेषः ।**

"भार्यायां प्रोषितायां चेदुदेत्यर्कोऽस्तमेति वा ।  
तस्य स्यात्पुनराधेयम्"

**इत्य्-आदिवचनप्रोक्तनिमित्तानि विशब्देन ग्राह्याणीति सूच्यते । योऽग्निसत्त्वेपि तस्य नाशः स विनाशशब्देनोच्यते । वस्तुतस्तु--अधिकमेवेदं प्रयोगवैजयन्त्यामधृतत्वात् ।**

**शतद्वय्याम्--**

"विहारकाले यदि कार्यदोषात्पत्नी तु सीमानमतीत्य गच्छेत् ।  
निःसंशयोऽग्निः खलु नाशमेति गृहस्य सीमाऽत्र विवक्षिता स्यात्" **इति ॥**

**मण्डनः--**

"अग्निहोत्रेण रहितः पन्थानं शतयोजनम् ।  
आहिताग्निः प्रयायाच्चेदग्निहोत्रं विनश्यति" **इति ॥**

**अग्निहोत्रेण सहित इत्यपि केषुचित्पुस्तकेषु पाठो दृश्यते ।**  **तथा--**

"अब्दं स्वयमजुह्वन्यो(द्यो) हावयेदृत्विगादिना ।  
तस्य स्यात्पुनराधेयं पवित्रेष्टिरथापि वा" इति ॥

**तथा--**

"मन्त्रं विना समारूढोऽरण्योरात्मनि वा यदि ।  
तत्र ज्वलनशान्तिः स्यादसमारूढशान्तिवत् ॥  
आरूढोऽपि यथाशास्त्रमवरूढो न शास्त्रतः ।  
तृतीये होमकाले तु सम्प्राप्ते पुनराहितिः" **इति ॥**

**अरण्यात्मग्रहणं गृह्यविहितसमारोहणाधिकरणीभूतायाः समिध उपलक्षणम् । ज्वलनोऽग्निः ।**

**तथा--**

"भार्यायां प्रोषितायां चेदुदेत्यर्कोऽस्तमेति वा ।  
तस्य स्यात्पुनराधेयमन्ये त्वाहुरिहान्यथा ॥  
ज्येष्ठा चेदग्निसय्ँयुक्ता गच्छन्त्यन्या[^33] यथारुचि ।  
यजमानेन सहिता यद्वा ता एव केवलाः ॥  
प्रोषितः स्यादधःशायी त्वस्त्र्युपायी त्वमैथुनः ।  
वदन्बौधायनस्त्वित्थमेका चेदग्निसन्निधौ ॥  
इतरासां यथाकामं प्रवासमनुमन्यते ।  
इत्युक्तं भवभाष्येऽपि[^34] प्रेतश्लोकेष्वपीरितम् ॥  
एकस्यामप्यतिष्ठन्त्यामग्निहोत्रसमीपतः ।  
पतिस्तिष्ठति चेदग्निनाशो नेत्यपरे जगुः ॥  
सन्ध्यावदन्यदाऽप्यग्नीन्हित्वा चेद्दम्पती गतौ ।  
ग्रामान्तं वाऽथ सीमान्तं तत्रैकेऽग्नीन्गतान्विदुः ॥  
अन्ये ग्रामान्तरं गत्वा न त्वतिक्रममात्रतः ।  
सीम्नि त्वतिक्रमादेव केवलान्नाशमब्रुवन् ॥  
यदोभावप्यतिक्रम्य सीमां प्रत्यागतौ पुनः ।  
उदयास्तमयात्पूर्वं न नाशोऽत्रेति केचन ॥  
छन्दोगपरिशिष्टोक्तहोमकालात्ययेऽनलः ।  
सीमातिक्रान्तयोर्नश्येन्नोदयास्तमयादिति ॥  
विनाऽग्निभिर्यदा पत्नी नदीमम्बुधिगामिनीम् ।  
अतिक्रामेत्तदाऽग्नीनां विनाशः स्यादिति श्रुतिः" **इति ॥**


[^34]: क. भाष्ये च प्रे ।


[^33]: ग. च. च्छत्यन्या ।

**छन्दोगपरिशिष्टं कर्मप्रदीपस्तदुक्तो यो नवनाडिकात्मको होमकालस्तदत्यये सत्यनलोऽग्निर्नश्येत् । उदयास्तमयहेतुना नेति । इदमपि पक्षान्तरम् ।**  **तथा--**

"पत्न्यन्तरेऽथवा पत्यौ हुताशनसमीपगे ।  
तदा पत्नी यथाकाममतिक्रामेन्नदीमपि" **इति ॥**

**असमुद्रगामिनीमिति केचित्[^35] । इदं च होमकालेऽनागमने ।**


[^35]: ख. ग. ङ. च. त् । प्र ।

**प्रयाणप्रकरणे त्रिकाण्डमण्डनः--**

"ज्येष्ठा चेद्बहुभार्यस्य ह्यतिचारेण गच्छति ।  
पुनराधानमत्रैक इच्छन्ति नयकोविदः" **इति ॥**

**अतिचारेण भर्त्ररण्यसहायेन ।**

**पुनराधानप्रकरणे स एव--**

"पत्नी सीमामतिक्रामेद्विना भर्त्राऽग्निभिः सह ।  
तत्र नाशं परे त्वाहुर्भयाद्याने न दुष्यति ॥  
विहायाग्नीन्सभार्यश्चेत्सीमामुल्लङ्घ्य गच्छति ।  
होमकालात्यये तस्य पुनराधेयमिष्यते ॥  
जलेन हेतुना वह्निरुपशान्तो यदा भवेत् ।  
कर्तव्यं पुनराधेयमग्नावनुगते सति ॥  
असमाधाय चेत्स्वामी सीमामुल्लङ्घ्य गच्छति ।

**असमाधानमनुगतप्रायश्चित्तविधिनाऽनुत्पादनम् ।**

सूकररासभकाकशृगालैः कुक्कुरकुक्कुटमर्कटशूद्रैः[^36] ।  
अन्त्यजपातकिभिः कुणपैर्वा सूतकयाऽपि रजस्वलया वा ॥


[^36]: अत्र क. पुस्तके कुक्कुभेति पाठः । तदुपरि "कुक्कुभो लावा इति प्रसिद्धः" इति टिप्पणी च ।

रेतोमूत्रपुरीषैर्वा पूयाश्रुश्लेष्मशोणितैः ।  
विष्ठास्थिमांसमज्जाभिरन्यैर्वाऽपि जुगुप्सितैः ॥  
आरोपितारणीस्पर्शे कृतेऽग्नेः स्पर्शनेऽपि वा ।  
आत्मारूढोऽप्सु मज्जेद्वा[^37] वदेद्वा पतितादिभिः ॥  
अथवा योषितं गच्छेदनृतौ काममोहितः ।  
वदन्त्येषु निमित्तेषु केचिदग्निविनाशनम् ॥  
तत्रारणीगते वह्नौ दुष्टे स्यात्पुनराहितिः ।  
इतरेषु निमित्तेषु त्वग्न्याधेयं प्रचक्षते ॥  
यद्वा सर्वोपघातेषु पुनस्त्वेति समिन्धनम्" **इति ॥**


[^37]: क. द्वा वोदक्याप ।

**गार्ह्ये कर्मणि पुनराधेयाभावात्पुनःसन्धानमेव ।**

**रजस्वलास्पर्शविषये गोभिलोऽपि--**[^38]


[^38]: क.ख. गोपालोऽ ।

"अग्निं रजस्वला चेत्स्त्री संस्पृशेदग्निहोत्रकम् ।  
इष्टिरष्टाकपालेन कार्या तन्तुमतेऽग्नये ॥  
चण्डालपतितोदक्यासूतिकाकुणपादिभिः ।  
संसर्गेऽपि विनाशः स्यादादधीतेति केचन" **इति ॥**

**सर्वाग्निस्पर्श एव पुनराधानमिति व्यङ्कटेशः । ज्ञानाज्ञानकृता व्यवस्थेत्यन्ये ।**

**उक्तं च महाभारते--**

"रजस्वला चेच्छ्रौताग्निमज्ञानात्स्पृशते यदि ।  
इष्टिरष्टाकपालेन कर्तव्या शुचयेऽग्नये" **इति ॥**

**अत्र श्रौतमित्यग्निविशेषणादज्ञानतः स्मार्ते स्पर्शेऽपि पुनःसन्धानमेव । साक्षात्परम्पराकृता व्यवस्थैव युक्तेति बहवः । चण्डालस्पर्शे पतितस्पर्शे चाऽऽधानमेवेति केशववरदराजादयः । सूतक्युपस्पर्शे शवस्पर्शे चैवमिति केचित् । मानुषास्थिस्पर्शे पुनराधानमेव । इतरास्थिस्पर्शे तु शुचीष्टिमात्रमिति केचिदिति प्रायश्चित्तसारकारादयः ।**

**मण्डनः--**

-"रजोदोषे समुत्पन्ने सूतके मृतके तथा ।  
प्रवसन्नग्निमान्विप्रः पुनराधानमर्हति ॥  
बह्वीनामपि चैकस्यामुदक्यायां न तु व्रजेत् ।  
शिक्येनोद्वाहयेदग्नीन्पुनराधानमर्हति" **इति ॥**  
"एकाकिनी यदा पत्नी वह्निमादाय गच्छति ।  
अग्निनाशं परे त्वाहुर्भयाद्याने न दुष्यति ॥  
न रुच्यैकाकिनी पत्नी प्रयायादग्निभिः सह ।  
राष्ट्रभ्रंशादिसम्प्राप्तावुदितं यानमीदृशम्[^39] ॥  
न क्वाप्यारम्भणं केचिल्लौगाक्ष्याद्यनिबन्धनात् ।  
उदक्या चेद्भवेत्पत्नी प्रसूता प्रसवन्त्यपि[^40] ॥  
अन्वारम्भविकल्पत्वात्पुनराधिर्न तन्मतात् ।  
ज्येष्ठाऽन्वारभते पत्नी बहुभार्यस्य नेतराः ॥  
आपद्यग्निषु दीप्यत्सु मासार्धं चेन्न हूयते ।  
सर्वहोमानतिक्रान्तापक्षान्ते पक्षहोमवत् ॥


[^40]: क. पुस्तके "प्रवसत्यपि" इति शोधितः पाठः ।


[^39]: क. म् । नात्वान्वा ।

समस्य जुहुयात्पश्चादिष्टिस्तन्तुमती भवेत् ।  
न तत्र पुनराधेयमिति कौषीतकी श्रुतिः ॥  
वत्सरं वत्सरार्धं वा होमलोपे मतान्तरम् ।  
आपत्काले न नश्यन्ति दीप्यन्ते चेद्धुताशनाः" **इति ॥**

**प्रायश्चित्तकुतूहले--**

"खरोष्ट्रवृषभं नारी समारुह्याथवा पुमान् ।  
योजने योजने कृच्छ्रमग्निश्चापि विनश्यति" **इति ॥**

**यज्ञपार्श्वे--**

"गजोष्ट्रवृषभं नारी समारुह्याथवा पुमान् ।  
योजने योजने कृच्छ्रमग्निश्चापि विनश्यति" **इति ॥**

**अयं च गजारोहणनिषेधो राजव्यतिरिक्तपरः । राज्ञो गजारोहणस्य बहुषु पुराणेषु दर्शनात् ।**

"यस्यच्छत्रं हयश्चैव कुञ्जरारोहमृद्धिमत् ।  
ऐन्द्रस्थानमुपासीत तस्मात्तं न विचारयेत्"

**इति मार्कण्डेयपुराणाच्च । चकारात्तप्तकृच्छ्रपुनःसंस्कारादिकस्य समुच्चयः ।**

**खरोष्ट्रवृषभारोहणनिषेधो निरग्नेरपि ।**

"यदि चेद्वै द्विजो गच्छेदारुह्योष्ट्रं खरं वृषम् ।  
पुनस्तस्य क्रियाः कार्याः शिखाया वापनेन च ॥  
आदौ तु विधिना त्र्यब्दं प्रायश्चित्तं समाचरेत्"

**इति स्वतन्त्रनिषेधस्य सत्त्वात् । गजारोहणनिषेधस्तु तथानिषेधाभावात्तस्य न भवति । एवं च समावर्तनोत्तरमौपासनाग्न्युत्पत्तेः प्राग्गजारोहणे विप्रस्यापि निषेधो नास्तीति सिद्धं भवति । गजारोहणे तप्तकृच्छ्रपुनःसंस्कारादिकस्य समुच्चयो न भवति । यदि चेद्वै द्विजो गच्छेदित्यनन्तरोदाहृतवचने खरोष्ट्रवृषभारोहण एव तप्तकृच्छ्रपुनःसंस्कारादिकस्य विहितत्वात् ।**

**यज्ञपार्श्वे--**

"नाग्निकार्यस्य वेलायां प्रवसेन्न च पर्वणि ।  
न विना च निमित्तेन क्रीडाद्यर्थं तु न व्रजेत् ॥  
आहिताग्निस्तु यो लोभात्प्रवासं पर्वसन्धिषु ।  
करोति पुनराधानं प्रायश्चित्तमृतावृतौ" **इति ॥**

  **तथा--**[^41]


[^41]: क. प्रायश्चित्तदीपि(धि)तौ ।

"आहिताग्निस्तु यो मोहादनुगच्छेच्छवं यदि ।  
तदाऽग्नीनां विनाशः स्यादिति प्राहुर्मनीषिणः" **इति ॥**

**इदमन्यगोत्रविषयम् ।**

"आहिताग्निः(ग्नेः) प्रमादाद्वा प्रेतानुगमनं यदि ।  
अग्निनाशं विजानीयात्सपिण्डे तु न दोषकृत्" ॥

**इति प्रायश्चित्तकेशवीकारोक्तेः ।**

"आहिताग्नेः प्रमादाच्चेच्छवानुगमनं तदा ।  
अग्निनाशं विजानीयात्सगोत्रेषु न दोषकृत्" ॥

**इति प्रयोगदर्पणे स्मृतिवचनाच्च ।**

**वाहिनीपतावपि--**"असपिण्डशवानुगमने शवस्पर्शे च पुनराधानम्" **इति ।**

**आहिताग्निग्रहणं साग्निकोपलक्षणमिति केचित् । एवमन्यान्यपि निमित्तानि तत्रैव द्रष्टव्यानि ।**

**नदीशब्दप्रवृत्तिनिमित्तमपि[^42] तत्रैवोक्तम्--**


[^42]: च. शब्दे प्र ।

"कूलद्वयान्तरालं तु नदीशब्देन[^43] नोच्यते ।  
किन्तु तद्देशवर्त्येव जलसङ्घो नदी भवेत् ॥  
अष्टौ धनुःसहस्राणि न संस्रवति यज्जलम् ।  
नदीशब्दाभिधेयत्वं तस्येच्छन्ति न सूरयः ॥  
एकेन नामधेयेन शतयोजनगामि यत् ।  
उदकं तन्नदीशब्दवाच्यमित्यपरे जगुः" **इति ॥**


[^43]: क. न चोच्य ।

**इति सङ्क्षेपेण पुनराधाननिमित्तानि ।**

## अग्नित्यागप्रायश्चित्तानि 
अथाग्नित्यागप्रायश्चित्तानि ।

**तत्र स्मृतिः--**

"नास्तिक्याद्वा प्रमादाद्वा आलस्याद्वा कथञ्चन ।  
विच्छेदेऽग्नेः प्रकर्तव्यं प्रायश्चित्तं तु तद्यथा" **इति ॥**

  **मनुः--**

" अग्निहोत्र्यपविध्याग्निं ब्राह्मणः कामकारतः ।  
चान्द्रायणं चरेन्मासं वीरहत्यासमं हि तत्" **इति ॥**

**अपविध्य त्यक्त्वा । मासमपविध्येत्यन्वयः ।**

**यत्तु हारीतः--**

"सव्ँवत्सरोत्सन्नेऽग्निहोत्रे चान्द्रायणं कृत्वा पुनरादध्याद्द्वि-  
वर्षोत्सन्ने सोमायनचान्द्रायणे कुर्यात्त्रिवर्षोत्सन्ने सव्ँवत्सरं  
कृच्छ्रमभ्यस्य पुनरादध्यात्" **इति, तदकामतो ज्ञेयम् ।**

**शङ्खस्तु--**" अग्न्युत्सादी सव्ँवत्सरं प्राजापत्यं चरेद्गां च दद्यात् "।  **इति त्रिवर्षोत्सादे गोदानमप्यधिकमाह । विष्णुरपि--**

"वेदाग्न्युत्सादी त्रिषवणस्नाय्यधःशायी सव्ँवत्सरं भैक्षेण वर्तयेत्" **इति ।**

**व्याघ्रः--**

"मासद्वयं तयोर्वह्निं त्यजेदेवं समाचरेत् ।  
नास्तिक्यात्कृच्छ्रमेकं तु होमद्रव्यं ददाति च" **इति ॥**

**तयोः प्रमादालस्ययोः । होमद्रव्यं यावत्कालं होमो न कृतस्तावद्धोमपर्याप्तम् । तथा च भरद्वाजगृह्ये--**

"यावत्कालमहोमी स्यात्तावद्द्रव्यमशेषतः ।  
तद्दानं चैव विप्रेभ्यो यथा होमस्तथैव तत्" **इति ॥**

**जातूकर्ण्योऽपि--**

"अतीतकालं जुहुयादग्नौ विप्राय वा स्वयम् ।  
दद्याद्वेदविदे सम्यक्कृत्वाऽऽधानं पुनर्द्विजः" **इति ॥**

**अत्र होम इति स्थालीपाकोपलक्षणम् । यद्यप्यग्निविच्छेदे सति होमादावधिकाराभावेन दोषाभावाद्धोमलोपप्रायश्चित्तार्थस्य[^44] होमद्रव्यदानस्याप्राप्तिस्तथाऽपि व्याघ्रवचने नास्तिक्यादितिश्रवणान्नास्तिक्यतोऽग्निविच्छेद एव होमलोपप्रायश्चित्तार्थहोमद्रव्यदानं[^45] कार्यं नेतरयोरिति ज्ञेयम् । एतच्च[^46] होमद्रव्यदानं श्रौताग्नित्यागे न भवतीति माधवः । उभयत्यागेऽपि युक्तमिति नवीनाः ।**


[^46]: क.ख. च. च्च हौम्यद्र । ङ.च हौम ।


[^45]: क. ख. च. र्थहौम्यद्र । ड. र्थहाम ।


[^44]: क. स्य हौम्यद्र । ख. ङ. च. स्य हौम ।

**मासचतुष्टयत्यागे तु व्याघ्र एवाऽऽह--**

"चतुष्टये तु सम्पूर्णे मासानां तु हुताशनम् ।  
त्यक्त्वाऽतिकृच्छ्रं कुर्वीत ततः पापात्प्रमुच्यते" **इति ॥**

**स्मृत्यन्तरेऽपि--**

"योऽग्निं त्यजति नास्तिक्यात्प्राजापत्यं चरेद्द्विजः ।  
मासद्वये तथा कुर्यादतिकृच्छ्रं चतुष्टये" **इति ॥**

**मासचतुष्टयेऽतिकृच्छ्रमित्यर्थः । षण्मासत्यागे पराकः । अत ऊर्ध्वमब्दपर्यन्तं पयोव्रतम् ।**

**तथाऽऽहोशना--**

"षण्मासांस्त्यजते यो वै पराकं तु समाचरेत् ।  
उर्ध्वं पयोव्रतं कुर्यान्मासमेकं समाहितः ॥  
वर्षपर्यन्तमेवाऽऽहुर्मुनयः शंसितव्रताः" **इति ॥**

**मासषट्कादूर्ध्वं यावत्सव्ँवत्सरं याज्ञवल्क्योक्तान्युपपातकसामान्यप्रायश्चित्तानि जातिशक्तिगुणाद्यपेक्षया योजनीयानि ।** **सव्ँवत्सरादूर्ध्वं तु मनुः--**

"ऊर्ध्वं सव्ँवत्सरादग्निं यस्त्यजेत्स पयोव्रतम् ।  
द्वैमासिकं ततः कुर्यात्त्रैमासिकमथापि वा" **इति ॥**

**अत्र द्वैमासिकत्रैमासिकयोः कालाल्पत्वमहत्त्वापेक्षया विकल्पः । एतानि च सर्वाणि प्रायश्चित्तानि नास्तिक्यादग्निपरित्यागे । यदा तु प्रमादात्त्यजति तदा भरद्वाजगृह्ये विशेषः--**

"प्राणायामशतमा त्रिरात्रादुपवासः स्यादा विंशतिरात्रादत ऊर्ध्वमा  
षष्टिरात्रात्तिस्रो रात्रीरुपवसेदत ऊर्ध्वमा सव्ँवत्सरात्प्राजापत्यं चरेदत  
ऊर्ध्वं कालबहुत्वे दोषबहुत्वम्" **इति ।**

**इदमेवाकामतो गृह्याग्नित्याग इत्यपरार्के ।**

**अत्रैव विषये स्कान्दे--**

"हुताशनं तु यो विप्रः प्रमादात्त्यजति प्रभो ।  
प्राणायामशतं कुर्यादुपवासमथापि वा" **इति ॥**

**कूर्मपुराणे--**

"षष्टिरात्रिं त्यजेदग्निं प्रमादाच्छृणु मे प्रभो ।  
उपवासं ततः कुर्यात्प्राजापत्यं ततः परम्" **इति ॥**

**तत इत्यनेन त्रिरात्रमुच्यते । मासद्वयमग्नित्यागे त्रिरात्रमुपवासः सव्ँवत्सरमग्नित्यागे प्राजापत्यमिति । स्कान्दे तु द्वादशाह्वातिक्रमे त्र्यहमुपवासः । मासातिक्रमे द्वादशाहमुपवासः । सव्ँवत्सरातिक्रमे मासमुपवासः पयोभक्षणं वा कुश्माण्डीभिर्होमः क्रमेणोभयं वेत्युक्तम् । इदं च कामतः । उपवासाशक्तौ मासं पयोभक्षणम् । सव्ँवत्सरानन्तरमधिककालातिक्रम उभयमिति मदनपारिजाते[^47] ।**


[^47]: क. जातः । आलस्ये ।

**आलस्यादग्निपरित्यागे स्मृत्यन्तरम्--**

"आलस्येन यदा वह्निं द्वादशाहात्परं तदा ।  
उपवासत्रयं कुर्यात्पश्चान्मासात्तथैव च ॥  
उपवासो द्वादशाहं षण्मासातिक्रमे तथा ।  
मासं पयोव्रतं कुर्याद्वत्सरातिक्रमे तथा ॥  
मासोपवासः कर्तव्यः पयो वा भक्षयेत्तथा ।  
कूश्माण्डहोमः कर्तव्यः क्रमेणोभयमेव वा ॥  
द्विमासं वा त्रिमासं वा कालाल्पत्वमहत्त्वतः ।  
पयोव्रतं चात ऊर्ध्वं बहुकालात्यये सति ॥  
प्रायश्चित्तबहुत्वं स्यादेवमा वत्सरत्रयात् ।

त्रिवर्षे वर्षमेकं तु प्राजापत्यं चरेद्व्रतम् ॥  
एवमेवाधिकेऽपि स्यात्काले चैव ततोऽधिकम् " **इति ।**

## कृच्छ्रादीनि

अथ प्रसङ्गात्सङ्क्षेपेण कृच्छ्रादीनां लक्षणानि ।

**तत्र कृच्छ्रलक्षणं धर्मसूत्रे--**

"त्र्यहमनक्ताश्यदिवाशी ततन्त्र्यहमयाचितव्रतत्र्यहं नाभाति किञ्चन " **इति ।**

**कृच्छ्रद्वादशरात्रस्य विधिरयम् ।**

**मनुनाऽप्युक्तम्-**[^49][^48]


[^49]: ङ. च. म्- ए ।


[^48]: क. नुनोक्तः । व्य ।

" त्र्यहं प्रातन्त्र्यहं सायं त्र्यहमद्यादयाचितम् ।  
त्र्यहं परं च नाश्नीयात्प्राजापत्यं चरन्द्विजः" **इति ॥**

**याज्ञवल्क्येनाप्युक्तम्--**

"एकमक्तेन नक्तेन तथैवायाचितेन च ।  
उपवासेन चैकेन लघुकृच्छ्र उदाहृतः ॥  
यथाकथञ्चित्रिगुणाः(गः) प्राजापत्यः स उच्यते " **इति ।**

**लघुकच्छू उदाहृत इत्यत्र पादकृच्छ्रः प्रकीर्तित इति पाठान्तरम् । लघुकच्छूस्यैव शिशुकच्छ इति सञ्ज्ञान्तरम् । यथाकथञ्चिदित्यनेनानुलोमः प्रतिलोमो दण्डकलितवदावृत्तः स्वस्थानविश्रद्धो वेति स्मृत्यन्तरसिद्धं पक्षचतुष्टयं सङ्गृह्यते।**

**ग्राससङ्ख्यापरिमाणे आहाऽऽपस्तम्ब:-**

" सायं द्वाविंशतिसाः प्रातः षड्विंशतिः स्मृताः ।  
चतुर्विशतिरायाच्याः परे निरशनास्त्रयः॥  
कुक्कुटाण्डप्रमाणाः स्युर्यथा वाऽऽस्यं विशेत्सुखम् " **इति ।**

**अनयोः पक्षयोः शक्ताशक्तपरत्वेन व्यवस्था । पाराशरे तु-**

" सायं तु द्वादश ग्रासाः प्रातः पञ्चदश स्मृताः" **इति पूर्वार्धं पठितम् ।**

**चतुर्विंशतिमते तु-**

"प्रातस्तु द्वादश ग्रासाः सायं पञ्चदशैव तु ।  
अयाचिते तु द्वावष्टौ परं वै मारुताशनः" **इति ॥**

**आसां च सङ्ख्यानां शक्ताशक्तपरत्वेन व्यवस्था।**

**कृच्छ्रसव्ँवत्सरलक्षणमुक्तं धर्मसूत्रे-**

एवमेवाभ्यस्येत्सव्ँवत्सरं स कृच्छूसव्ँवत्सरः" **इति ।**

**पूर्वसूत्रे कृच्छ्रद्वादशरात्रविधेषक्तत्वात्तस्यैवंशब्देन ग्रहणम् । अभोज्यभोजनाभ्यासेऽयम् ।**

**अतिकृच्छूलक्षणमाह याज्ञवल्क्यः-**

"एष एवातिकृच्छ्रः स्यात्पाणिपूरान्नभोजनः" **इति ।**

**अत्र येषु नवदिनेषु भोजनं प्राप्तं तत्र पाणिपूरानं
नियम्यते[^50] । पाणिपूरमेकग्रासपरिमितमन्नम् ।**


[^50]: क. ख. ग. नियम्य ।

“एकैकं ग्रासमश्नीयाच्यहाणि(दहानि ) त्रीणि पूर्ववत् ।  
त्र्यहं चोपवसेदन्त्यमतिकृच्छ्रे चरन्द्विजः" **इति मनूक्तेः।**

**कच्छ्रलक्षणमपि तेनैवोक्तम्-**

“कृच्छ्रातिकृच्छ्रः पयसा दिवसानेकविंशतिः(म्)" **इति ।**

**पत्रपुटकादिना ग्रासपरिमाणं कृत्वैकग्रासपर्याप्तं दुग्धमेकविंशतिदिनेष्वश्नीयात् ।**

**प्राजापत्योक्तद्वाविंशत्यादिसङ्ख्यया वा यावता प्राणधारणं भवति तावद्वेति मदनपारिजातः । पयोऽत्र जलम् ।**

"चरेत्कृच्छ्रातिकृच्छ्रे तु पिबेत्तोयं तु शीतलम् " **इति ब्रह्माण्डपुराणात् ।**

**अभक्षः कृच्छ्रातिकृच्छ्र इति गौतमोक्तेश्चेति भवदेवः ।**

**पराकलक्षणमाह याज्ञवल्क्यः-**

“द्वादशाहोपवासेन पराकः परिकीर्तितः" **इति ।**

**मासोपवासकृच्छ्रमाह जाबालि:-**

" अनश्नन्मासमेकं तु महापातकनाशनम् ' **इति ।**

**यविककृच्छ्रमाह शङ्खः-**

" गोपुरीपाद्यवानश्नन्मासमेकं समाहितः ।  
व्रतं तु यावकं कुर्यात्सर्वपापापनुत्तये " **इति ॥**

**तप्तकृच्छ्रमाह मनु:-**

" तप्तकृच्छ् चरन्विप्रो जलक्षीरघृतानिलान् ।  
प्रतिव्यहं पिबेदुष्णान्सकृत्स्नायी समाहितः" **इति ॥**

**स्मृत्यन्तरे तु-**

" तप्तक्षीरवृताम्बूनामेकैकं प्रत्यहं पिबेत् ।  
एकरात्रोपवासश्च तप्तकृच्छू उदाहृतः” इत्युक्तम् ॥

**क्षीरादीनां परिमाणमुक्तं पराशरेण-**

" षट्पलं तु पिबेदम्भस्त्रिपलं तु पयः पिबेत् ।  
पलमेकं पिबेत्सर्पिस्तप्तकृच्छ्रो विधीयते " **इति ॥**

**तप्तकृच्छ्रमुक्त्वा शङ्कलिखितौ-**" एष एव शीतैः शीतकृच्छ्रः" **इति ।**

**सान्तपनमाह शङ्ख:-**

"गोमूत्रं गोमयं क्षीरं दधि सर्पिः कुशोदकम् ।  
एकरात्रोपवासश्च कृच्छ्रे सान्तपनं स्मृतम् " **इति ।**

**यतिसान्तपनमाह स एव--**

"एतदेव त्र्यहाभ्यस्तं यतिसान्तपनं स्मृतम्" **इति ।**

**यतिसान्तपनमिति सञ्ज्ञामात्रम् । तेन न यतिमात्रस्यैवाधिकारः किं तु सर्वेषाम् ।**

**महासान्तपनमाह याज्ञवल्क्यः--**

"पृथक्सान्तपनद्रव्यैः षडहः सोपवासकः ।  
सप्ताहेन[^51] तु कृच्छ्रोऽयं महासान्तपनः स्मृतः" **इति ॥**


[^51]: ख. ग. ङ. च. तप्ताहेन ।

**यमः--**

"एतान्येव च पेयानि एकैकं च द्व्यहं द्व्यहम् ।  
अतिसान्तपनं नाम श्वपाकमपि शोधयेत्" **इति । द्वादशाहोऽयम् ।**  
"त्र्यहं पिबेत्तु गोमूत्रं त्र्यहं वै गोमयं पिबेत् ।  
त्र्यहं दधि त्र्यहं क्षीरं त्र्यहं सर्पिस्ततः शुचिः" **\[इति\] ॥**

**(पञ्चदशाहोऽयम्[^52] ।**


[^52]: धनुश्चिह्नान्तर्गतो ग्रन्थः क. पुस्तकातिरिक्तपुस्तकेषु नास्ति ।

**जाबालः--**

"षण्णामेकैकमेतेषां[^53] त्रिरात्रमुपयोजयेत् ।  
त्र्यहं चोपवसेदन्त्यं महासान्तपनं विदुः" ) **इति ॥**


[^53]: अत्र क. पुस्तके "षट्त्वं कुशोदकसाहित्येनेति प्रायश्चित्तेन्दुशेखर उक्तम्" इति टिप्पणी ।

**एकविंशत्यहोऽयम् ।**

**तुलापुरुषकृच्छ्रमाह शङ्खः--**

" पिण्याकाचामतक्राम्बुसक्तूनां प्रतिवासरम् ।  
उपवासान्तराभ्यासात्तुलापुरुष उच्यते" **इति ॥**

**आचाम ओदननिस्रावो मण्ड इति यावत् ।**

**वज्रकृच्छ्रमाहाङ्गिराः--**

"गोमूत्रेण समायुक्तं यावकं[^54] वोपयोजयेत् ।  
एकाहेन तु कृच्छ्रोऽयमुक्तस्त्वङ्गिरसा स्वयम् ॥  
सर्वपापहरो दिव्यो नाम्ना वज्र इति स्मृतः" **इति ।**


[^54]: ग. ङ. कं चोप ।

**पूर्वप्रक्रान्तदधितक्रापेक्षया विकल्पः ।**

**चान्द्रायणमाह यमः--**

"वर्धयेत्पिण्डमेकैकं शुक्ले कृष्णे च ह्रासयेत् ।  
एतच्चान्द्रायणं नाम यवमध्यं प्रकीर्तितम् ॥  
एकैकं ह्रासयेत्पिडं शुक्ले कृष्णे च वर्धयेत् ।  
एतत्पिपीलिकामध्यं चान्द्रायणमुदाहृतम् ॥

त्रींस्त्रीन्पिण्डान्समश्नीयान्नियतात्मा दृढव्रतः ।  
हविष्यान्नस्य वै मासमृषिचान्द्रायणं स्मृतम् ॥  
चतुरः प्रातरश्नीयाच्चतुरः सायमेव च ।  
पिण्डानेतद्धि बालानां शिशुचान्द्रायणं स्मृतम् ॥  
पिण्डानष्टौ समश्नीयान्मासं मध्यन्दिने रवौ ।  
यतिचान्द्रायणं ह्येतत्सर्वकल्मषनाशनम्" **इति ॥**

**शिशुचान्द्रायणमिति सञ्ज्ञामात्रम् । एवं यतिचान्द्रायणमित्यपि। यवपिपीलिकामध्ययोस्तिथिवृद्धौ ह्रासे वा ग्रासानामपि ह्रासवृद्धी ।**

**तथा च विष्णुः--**

" ग्रासानास्याविकारमश्नीयात्तांश्चन्द्रकलाभिवृद्धौ क्रमेण  
वर्धयेद्धानौ च ह्रासयेदमावास्यायां च नाश्नीयात्" **इति ।**

**सामान्यचान्द्रायणमाह विष्णुः--**

"यथाकथञ्चित्पिण्डानां तिस्रोऽशीतीरश्नीयात्सामान्यचान्द्रायणे" **इति ।**

**प्रतिदिनं सङ्ख्यानियमादरेण मासेन चत्वारिंशदुत्तरशतद्वयं ग्रासानश्नीयादित्यर्थः । पिपीलिकामध्ययवमध्यभिन्नचान्द्रायणेषु दिनान्तरेऽप्यारम्भो न प्रतिपद्येव ।**

**ग्रासपरिमाणमाह याज्ञवल्क्यः--**

"तिथिवृद्ध्या चरेपिण्डाञ्छुक्ले शिख्यण्डसम्मितान्" **इति । शिखी मयूरः ।**

**चान्द्रायणं प्रकृत्य पराशरस्तु--**"कुक्कुटाण्डप्रमाणं तु ग्रासं वै परिकल्पयेत्" **इति ।**

**शङ्खस्तु--**"आर्द्रामलकमात्रास्तु ग्रासा इन्दुव्रते स्मृताः" **इति ।**

**इन्दुव्रतं चान्द्रायणम् । एतेषां च परिमाणानां शक्ताशक्तपरत्वेन व्यवस्था । एकादश्यादौ नित्यप्राप्त उपवासश्चान्द्रायणविधिना बाध्यते । एतस्य** "धर्मार्थं च चरेदेतच्चन्द्रस्येति सलोकताम्" **इति काम्यत्वात् । लशुनभक्षणादिनिमित्ते विहितत्वेन नैमित्तिकत्वाच्च । काम्यस्त्वेकादश्याद्युपवासोऽन्यद्वारा कारणीयः । प्रतिनिधिना कृतेऽपि फलप्राप्तेः कात्यायनादिभिरुक्तत्वात् । अयं चैकादश्याद्युपवासबाधो न सामान्यचान्द्रायणे, तत्र प्रतिदिनं ग्रासग्रहणनियमाभावात् ।**

## सङ्क्षेपेण प्रत्याम्नायाः 
अथ सङ्क्षेपेण प्रत्याम्नायाः ।

**चतुर्विंशतिमते--**

"कृच्छ्रो देव्ययुतं चैव प्राणायामशतद्वयम् ।  
तिलहोमसहस्रं तु वेदपारायणं तथा ॥  
विप्रा द्वादश वा भोज्याः पावकेष्टिस्तथैव च ।  
अन्या वा पावमानेष्टिः समान्याहुर्मनीषिणः" **इति ॥**

**पराशरः--**

"कृच्छ्रो देव्ययुतं चैव प्राणायामशतद्वयम् ।  
पुण्यतीर्थेऽनार्द्रशिरःस्नानं द्वादशसङ्ख्यया" **इति ।**

**अनार्द्रशिरःस्नानमिति पदच्छेदः ।**

**अपरार्के स्मृत्यन्तरे--**

"समिद्घृतं हविर्धान्यं तिलान्वा मारुताशनः ।  
हुत्वा द्वादशसाहस्रं गायत्र्या कृच्छ्रमाप्नुयात् ॥  
द्वादशैव सहस्राणि जपेद्देवीमुपोषितः ।  
जलान्ते विधिवन्मौनी प्राजापत्योऽयमुच्यते" **इति ॥**

**द्वादशसाहस्रं द्वादशसङ्ख्यसाहस्रं द्वादशाधिकसाहस्रमिति केचित् । जलान्ते जलसमीपे ।**

**याज्ञवल्क्योऽपि--**

"यत्र यत्र च सङ्कीर्णमात्मानं मन्यते जनः ।  
तत्र तत्र तिलैर्होमो गायत्र्या वाचनं तथा" **इति ॥**

**सङ्कीर्णं पापयुक्तम् ।**

**अपरार्केः--**

"उपोष्य श्रद्धया युक्तस्तिलपात्राणि धर्मतः ।  
द्वादशब्रह्मवादिभ्यः प्राजापत्येन तत्समम् ॥  
स्वयमाहृत्य यो मूर्ध्ना तृणभारानुपोषितः ।  
दद्याद्गोमण्डले कृच्छ्रे द्वादशैव न संशयः ॥  
अन्नदानहिरण्येन द्वादश ब्राह्मणाञ्शुचीन् ।  
तर्पयेन्मारुताशी च श्रोत्रियान्कृच्छ्र उच्यते ॥  
प्राणायामशतं कृत्वा द्वात्रिंशोत्तरमार्तिषु ।  
अहोरात्रोषितस्तिष्ठेत्प्राङ्मुखः कृच्छ्र उच्यते ॥  
नमस्कारसहस्राणि द्वादशैव दृढव्रतः ।  
गोविप्रपितृदेवेषु कुर्यात्कृच्छ्रत्रयं भवेत्" **इति ॥**

**तिलपात्राण्युक्तानि कौर्मे--**

"तिलपात्रं त्रिधा प्रोक्तं कनिष्ठोत्तममध्यमम् ।  
ताम्रपात्रं दशपलं जघन्यं परिकीर्तितम् ॥  
द्विगुणं मध्यमं प्रोक्तं त्रिगुणं तूत्तमं स्मृतम्" **इति ।**

**भारो द्विसहस्रपलपरिमितः ।**

**वसिष्ठः--**

"गोमूत्रेण समायुक्तं यावकं चोपयोजयेत् ।  
कृच्छ्रमैकाहिकं प्रोक्तं दृष्टमङ्गिरसा स्वयम् ।  
निश्यासीनो दिवा तिष्ठेत्त्रिरात्रं मारुताशनः ।  
प्राजापत्यं विजानीयात्कूश्माण्डैर्जुहुयाघृतम्" **इति ॥**

**माधवीये स्मृत्यन्तरे--**

"प्राजापत्यं चरन्विप्रो यद्यशक्तः कथञ्चन ।  
अहानि पञ्च विप्राग्र्यान्भोजयेत्सम्यगीप्सितान्" **इति ॥**

**अत्र कपिञ्जलाधिकरणन्यायेन पञ्चस्वप्यहःसु त्रयस्त्रयो विप्रा भोज्या इति केचित् । पञ्चसङ्ख्याया देहलीदीपन्यायेनोभयत्रान्वयः । तेन पञ्च विप्रा भोजनीया इत्यन्ये ।**

**स्मृत्यर्थसारे--**

"रुद्रैकादशिनी कृच्छ्रो[^55] द्वादशांशो निवर्तनात् ।  
योजनं सिन्धुगातीरे[^56] घृतहोमशतद्वयम्" **इति ॥**


[^56]: क. न्धुमाती ।


[^55]: च. कृच्छ्रे द्वा ।

**निवर्तनलक्षणं तु--**"दशहस्तेन दण्डेन त्रिंशद्दण्डा निवर्तनम्" **इति ।**

**निवर्तनद्वादशांशभूमिदानेन कृच्छ्र इत्यर्थः ।**

**माधवीये--**

" प्राजापत्यक्रियाशक्तौ धेनुं दद्यात्पयस्विनीम् ।  
धेनोरभावे दातव्यं[^57] तुल्यं मूल्यं न संशयः" **इति ॥**


[^57]: क. व्यं मूल्यं तुल्यं न ।

**मदनरत्ने ब्राह्मे--**"गवामभावे निष्कः स्यात्तदर्धं पादमेव[^58] वा" **इति ।**


[^58]: क. व च" इ ।

**चतुर्विंशतिमते--**

"प्राजापत्ये तु गामेकामतिकृच्छ्रे तथा द्वयम् ।  
पराके तप्तातिकृच्छ्रे तिस्रस्तिस्रस्तु ताः स्मृताः ॥  
अष्टौ चान्द्रायणे[^59] ज्ञेयास्तिस्रो वा शक्त्यपेक्षया" **इति ॥**


[^59]: क. णे देया ।

**स्मृत्यर्थसारे तु--** "षडुपवासाः प्राजापत्यप्रत्याम्नायः । एकविप्रभोजनमुपवासस्येति च"

**इति । पक्षिवधे नक्तं रूप्यमाषकं वा दद्यादिति हारीतोक्ते रूप्यमाषकदानं नक्तस्येति शूलपाणिः ।**

**शूलपाणिरेव--**"चान्द्रायणं तु कुर्वाणाः कुर्युः कृच्छ्रचतुष्टयम्" **इति ।**

  **तथा--**

" चान्द्रायणपराकाभ्यां निष्कृतिं यो न शक्नुयात् ।  
स करोत्यात्मशुद्ध्यर्थं प्राजापत्यस्य पञ्चकम्" **इति ॥**

**कृच्छ्रातिकृच्छ्रे धेनुचतुष्टयमिति भवदेवः । अत्र गुरुलघुपक्षाणां शक्ताशक्तपरत्वेन व्यवस्था । इति प्रत्याम्नायाः ।**

## पुनःसन्धानम् 
अथ पुनःसन्धानम् ।

**तत्र नक्षत्राणि--**

"कृत्तिका रोहिणी मृगशीर्ष पुनर्वसू फल्गुन्यौ हस्तश्चित्रा विशाखे  
अनूराधाः श्रोणा प्रोष्ठपदाश्चोत्तरेऽग्न्याधेयनक्षत्राणि" **इति ।**

**कृत्तिकाबहुवचनान्तेनैकमेव नक्षत्रम् । अनूराधाः, प्रोष्ठपदाः, पुनर्वसू, पुल्ँलिङ्गाः । फल्गुन्यौ विशाखे स्त्रीलिङ्गे । स्पष्टान्यन्यानि ।** "अमावास्यायां पौर्णमास्यामापूर्यमाणपक्षे वा पुण्ये नक्षत्रे" **इति । आपूर्यमाणः पक्षः पूर्वः पक्षः । आपूर्यमाणपक्ष इत्यनेन पूर्णमासग्रहणे पुनरुपादानमतिशयार्थं तत्प्रतिपद्ग्रहणार्थं च । आपूर्यमाणपक्ष इत्यनेन पुण्ये नक्षत्र इति समुच्चीयते । वाशब्दस्यात्रानन्वयात् । आषाढे मासि पुनःसन्धानं न कर्तव्यम् ।**

"आदधीतानलान्विप्रो नाऽऽषाढे मासि कर्हिचित् ।  
भाद्रे मासि न राजन्यो नाऽऽश्विनेऽप्यूरुजः क्वचित्" **इति कात्यायनोक्तेः ।**

**ऊरुजो वैश्यः । विस्तरस्तु श्रौताज्ज्ञेयः[^60] । विच्छिन्नसन्धानस्य नैमित्तिकत्वान्निमित्तानन्तरमधिमासेऽपि करणमुचितं नातिपन्नस्य जातेष्टिवत् ।**


[^60]: क. ताग्निनाशे । वि ।

**अमुनैवाऽऽशयेन दीपिकायामुक्तम्--**

"यन्नैमित्तिकमग्निनष्ट्यनुगताग्न्याधानमर्चासु वा  
संस्कारादिविलोपने सति पुनः प्रोक्तं प्रतिष्ठादिकम् ।  
दाहेष्ट्यादि च यत्स्वकालविगमे गौणं विधानात्परं  
लुप्येताधिकमासि तद्वितनुयात्" **इति ॥**

**अथवा विवाहोक्तान्येव नक्षत्रादीनि ग्राह्याणि । अस्मिन्पक्षे विवाहहोमीयप्रधानाज्याहुतिषट्कं लाजाहुतित्रयं चायाश्चेत्याहुत्योपवासेन वा समुच्चितं द्रष्टव्यम् । न्यायतोऽप्येवम् । यदि तु सर्वथा पुत्राद्यभावस्तदा मन्त्रलिङ्गविरोधादाज्याहुतिषट्काभाव एव । लाजाहुतित्रयमात्रं कर्तव्यम् । पूर्ववदाहुत्या उपवासस्य वा समुच्चयोऽत्राप्यस्त्येव । वस्तुतस्तु शुभकर्मानुकूलानि सामान्यनक्षत्रादीन्यत्र ज्ञेयानि । अस्मिन्कल्पे विवाहहोमीयाहुतिषट्कं लाजाहुतित्रयं च न । असङ्करात्सर्वत्रेदमेव युक्तम् । सर्वपक्षेषु निमित्तानन्तरकरणपक्षे न नक्षत्राद्यपेक्षेति द्रष्टव्यम् ।**

### पुनःसन्धानप्रयोगः 
अथ पुनःसन्धानप्रयोगः ।

**कर्ताऽऽदौ होमसामग्रीं स्थालीपाकार्थं चरुस्थाल्यादिकमग्न्यायतनस्य[^61] समन्तात्परिश्रयणार्थानि[^62] च्छदींषि, उदुम्बरशाखाः प्लक्षशाखा वा सिकतोषाखूत्करवल्मीकवपासूदवराहविहतशर्कराहिरण्यशकलरजतशकलपुष्करपर्णाश्वस्थोदुम्बरपलाशशमीविकङ्कतपल्लवानशनिहतवृक्षकाष्ठं चोपकल्पयेत् । सिकताः प्रसिद्धाः । ऊषाः(षः) क्षारमृत् । आखूत्करं वन्याऽऽखूत्कीर्णा मृत् । अभाव उत्कीर्णा ग्राम्या । वल्मीकशब्देन वरोलम्[^63] । तस्य वपा वपाकारा मृदुच्यते । सूदो हृदमृत् । तदभावे कुलीरमृत् । वराहविहत आरण्यवराहोत्कीर्णा मृत् ।** **शर्कराः क्षुद्रपाषाणाः । भाषया काङ्कर इति प्रसिद्धाः । शकलस्वरूपं तु स्मृतौ--**"यवार्धं[^64] त्रुटिरित्युक्ता द्वे त्रुटी शकलं स्मृतम्" **इति ॥**


[^64]: च. तौ--यावा ।


[^63]: क. वारोळम् ।


[^62]: ग. ङ. च. र्थादीनि ।


[^61]: क. मन्यान्याय ।

**पुष्करपर्णं कमलिनीपर्णम् । अश्वत्थादयश्चत्वारः प्रसिद्धाः । विकङ्कतः सकण्टकवृक्षः। भाषया सुतवी इति प्रसिद्धः । अशनिहतो विद्युद्धतः। अभावे वातहतः । एवं सामग्रीं सम्भारांश्च परिकल्प्य समिन्नाशादिनिमित्तानन्तरं रात्रौ चेत्समिन्नाशादिनिमित्तं तदा द्वितीयदिने प्रातस्तस्यातिक्रमे शुभे दिने कृत्तिकारोहिणीमृर्गशीर्षपुनर्वसू(सु)पूर्वा(र्व)फल्गुन्युत्तरा(र)फल्गुनीहस्तचित्राविशाखानूराधाश्रवणोत्तरा(र)प्रोष्ठपदान्यतम आधानोक्तनक्षत्रे शुभकर्मानुकूलसामान्यनक्षत्रान्यतमनक्षत्रे वा पत्न्या सह प्राणानायम्य देशकालौ सङ्कीर्त्य मम नास्तिक्यादेतावत्कालपर्यन्तं गृह्याग्निविच्छेदजनितप्रत्यवायपरिहारद्वारा श्रीपरमेश्वरप्रीत्यर्थमेतावत्प्रायश्चित्तमहमाचरिष्य इति सङ्कल्पं कुर्यात् । प्रमादेन विच्छेदे तु मम प्रमादादेतावत्कालपर्यन्तमिति । ममाऽऽलस्यादेतावत्पर्यन्तमित्यालस्येन विच्छेदे । एवं सङ्कल्प्याग्निविच्छेदकालगणनया प्रायश्चित्तं दम्पती सह कुरुतः । अशक्तौ प्रत्याम्नायद्वारा ।**

**तत्र नास्तिक्याद्द्वादशाहपर्यन्तं पराकः । ततोऽब्दपर्यन्तं मासं पयोव्रतम् । अब्दे पूर्णे द्वैमासिकं त्रैमासिकं वा व्रतम् । ततः प्रतिवर्षमेतस्यैवाऽऽवृत्तिरिति ।**

**प्रमादात्त्रिरात्रमग्निविच्छेदे प्राणायामशतम् । द्वाविंशतिरात्रपर्यन्तमेकदिनमुपवासः । मासद्वयपर्यन्तं त्रिरात्रमुपवासः । अब्दे प्राजापत्य इति ।**

**आलस्याद्द्वादशाहं विच्छेदे तु त्र्यहमुपवासः । मासातिक्रमे द्वादशाहमुपवासः । षण्मासातिक्रमे मासं पयोव्रतम् । सव्ँवत्सरातिक्रमे मासमुपवासः पयोभक्षणं कूश्माण्डहोमो वा, समुच्चयो वैतेषाम् ।**

**प्रयोगपारिजाते त्वत्राधिकमुक्तम्--द्वादशाहपर्यन्तं त्र्यहमुपवासः । मासपर्यन्तं द्वादशाहमुपवासः । अब्दपर्यन्तं[^65] मासं पयोव्रतम्[^66] । द्विवर्षपर्यन्तं मासं पयोव्रतं चान्द्रायणं च । अब्दपर्यन्तं चान्द्रायणं
सोमायनं[^67] च । तदूर्ध्वमब्दकृच्छ्रं धनिनो गोदानं चेति ।**


[^67]: अत्र क. पुस्तके टिप्पन्याम् "गोक्षीरं सप्तरात्र तु पिबेत्स्तनचतुष्टयात् । स्तनत्रयात्सप्तरात्रं सप्तरात्रं स्तनद्वयात् । स्तनत्तथैव षड्रात्रं त्रिरात्रं वायुभुग्भवेत् । एतत्सोमायनं नाम व्रतं कल्मषनाशनमिति प्रायश्चित्तेन्दुशेखर उक्तम्" इति ।


[^66]: क. व्रतं चा


[^65]: ग. न्तं चान्द्रायणं सो ।

**नास्तिक्यादग्निविच्छेदवशेन लुप्तानां सायम्प्रातर्होमानां दर्शपूर्णमासस्था** **लीपाकानां[^68] च पर्याप्तमिदं व्रीह्याद्यन्यतमं होमद्रव्यमाज्यं च तन्निष्क्रयद्रव्यं वाऽमुकेभ्यो ब्राह्मणेभ्यः सम्प्रदद इति सङ्कल्प्याग्निविच्छेदकालगणनया दद्यात् । आग्रयणकरणपक्षे दर्शपूर्णमासस्थालीपाकानामित्यनन्तरमाग्रयणस्थालीपाकस्य[^69] चेत्यूहः । एतच्च प्रायश्चित्तं विच्छेदोत्तरं कालविलम्बे यद्यकृताग्निद्वयसंसर्गो[^71][^70] यजमानस्तदाऽग्निद्वयविच्छेदस्यापि तत्तत्कालगणनया प्रायश्चित्तं कार्यम् । नास्तिक्याद्विच्छेदश्चेद्धोमद्रव्यदानं[^72] स्थालीपाकद्रव्यदानं च । अनारब्धस्थालीपाकस्य यजमानस्य विभ्रष्टस्थालीपाकमात्रं न लुप्तस्थालीपाकद्रव्यदानम् । अनारब्धत्वात्तेषाम् । सङ्कल्पवाक्ये दर्शपूर्णमासाग्रयणस्थालीपाकोल्लेखोऽपि न ।**


[^72]: क. ख. श्चेद्धौम्यद्र ।


[^71]: क. ख. सर्गको य ।


[^70]: ड. च. द्यग्निकृ ।


[^69]: क. कान ।


[^68]: ग. ङ. च. कादीनां ।

**ततः सपत्नीकः पुनराचमनप्राणायामदेशकालसङ्कीर्तनानि कृत्वाऽमुकन्निमित्तेन विच्छिन्नस्य गृह्याग्नेः पुनःसन्धानं करिष्य इति सङ्कल्प्य गणेशं सम्पूज्य कृतभस्मोत्सर्गोपलेपनमग्न्यायतनं परिश्रित्य फलाद्यन्यतमेन ताम्रशकलयुक्तेन[^73] पूर्ववदुल्लिख्यावोक्षणोत्सेचनोदकनिधानानि कृत्वाऽभ्यादिनोद्धत्यावोक्ष्य सिकता न्युप्योदुम्बरशाखाभिः प्लक्षशाखाभिर्वा प्रच्छाद्य सिकतोषाखूत्करवल्मीकवपासूदवराहविहतशर्करा इति भौमान्, हिरण्यरजतशकलपुष्करपर्णाश्वत्थोदुम्बरपलाशशमीविकङ्कताशनिहता इति वानस्पत्यान्सम्भारांस्तूष्णीमग्न्यायतने प्रक्षिपेत् । सर्वेषां भौमानामलाभे सिकताग्रहणं, वानस्पत्यानामलाभे त्वश्वत्थग्रहणम् । एवं सम्भारांस्तूष्णीं प्रक्षिप्य स्वयोनित उत्पन्नमग्निमाहृत्य भूर्भुवः सुवरोमित्यग्न्यायतने प्रतिष्ठाप्य प्रज्वाल्य ध्यात्वा समित्त्रयमादाय श्रद्ध एहीत्यादिप्राणायामान्तं कृत्वा विच्छिन्नगृह्याग्निपुनःसन्धानहोमकर्मणि या यक्ष्यमाणा इत्य्-आदिव्याहृत्यन्तमुक्त्वा वैशेषिकप्रधानहोमे--मिन्दवन्तमग्निमाज्याहुत्या यक्ष्ये । अग्निमिन्द्रं बृहस्पतिमश्विनौ चाऽऽज्याहुत्या यक्ष्ये । तन्तुमन्तमग्निं तिसृभिराज्याहुतिभिर्यक्ष्ये । अग्निमभ्यावर्तिनमा० । अग्निमङ्गिरसमा० । अग्निं द्वाभ्यामा० । अग्निमा० । वायुमा० । सूर्यमा० । प्रजापतिमा० । अयासमग्निमा० । मनस्वन्तमग्निमा० । प्रजापतिमा० । सप्तवन्तमग्निमा० । वाचस्पतिं ब्रह्माणमाज्याहुत्या यक्ष्ये । अङ्गहोमे वरुणं द्वाभ्यामित्यादिव्याहृतिहोमान्तं कृत्वा वैशेषिकप्रधानहोमं कुर्यात् ।**


[^73]: ग. ड. च. म्रकलशयु ।

**यन्म आत्मनः पुनरग्निरिति द्वयोर्मन्त्रयोः सोम ऋषिः । प्रथमस्य मिन्दवान** **ग्निर्देवता । द्वितीयस्याग्निरिन्द्रो बृहस्पतिरश्विनौ च देवताः । प्रथमस्य गायत्री छन्दः । द्वितीयस्यानुष्टुप्छन्दः । विच्छिन्नगृह्याग्निपुनःसन्धानवैशेषिकप्रधानाज्यहोमे विनियोगः ।** "ॐ यन्म आत्मनो मिन्दा० विचर्षणिः स्वाहा" **मिन्दवतेऽग्नय इदं० ।** "ॐ पुनरग्निश्चक्षु० मक्ष्योः स्वाहा" **अग्नय इन्द्राय बृहस्पतयेऽश्विभ्यां चेदं० ।**

**तन्तुं तन्वन्नुद्बुध्यस्वाग्ने त्रयस्त्रि शत्तन्तव इति मन्त्रत्रयस्याग्निर्ऋषिः । तन्तुमानग्निर्देवता । प्रथमस्य जगती छन्दः । द्वितीयस्य त्रिष्टुप्छन्दः । तृतीयस्य जगती छन्दः । विच्छिन्नगृह्याग्निपुनःसन्धानवैशेषिकप्रधानाज्यहोमे विनियोगः ।** "ॐ तन्तुं तन्वन्रजसो० जन स्वाहा" **तन्तुमतेऽग्नय इदं० ।** "ॐ उद्बुध्यस्वाग्ने० मेत स्वाहा" **तन्तुमतेऽग्नय इदं० ।** "ॐ त्रयस्त्रि शत्तन्त० स्वाहा" **तन्तुमतेऽग्नय इदं० ।**

**अग्नेऽभ्यावर्तिन्नित्यादीनां चतुर्णां मन्त्राणामग्निर्ऋषिः । प्रथमस्याग्निरभ्यावर्ती देवता । द्वितीयस्याग्निरङ्गिराः । तृतीयचतुर्थयोरग्निः । प्रथमस्य[^74] पञ्चपदोष्णिक् । द्वितीयस्य[^75] पञ्चपदा महाबृहती । तृतीयचतुर्थयोर्गायत्री । विच्छिन्नगृह्याग्निवैशेषिकप्रधानाज्यहोमे विनियोगः--** "ॐ अग्नेऽभ्यावर्ति० धनेन स्वाहा" **अग्नयेऽभ्यावर्तिन इदं० ।** "ॐ अग्ने अङ्गिरः० मा कृधि स्वाहा" **अग्नयेऽङ्गिरस इदं० ।** "ॐ पुनरूर्जा० विश्वतः स्वाहा" अग्नय इदं० । "ॐ सह रय्या नि० स्परि स्वाहा" **अग्नय इदं ।**


[^75]: ख. स्य पङ्क्तिः । तृ ।


[^74]: ख. स्य निचृदनुष्टुप् । द्वि ।

**व्यस्तसमस्तव्याहृतीनां पूर्ववदृष्यादि, विच्छिन्नेत्यादि विनियोगवाक्यम् ।** "ॐ भूः स्वाहा" **अग्नय इदं० ।** "ॐ भुवः स्वाहा" **वायव इदं० ।** "ॐ सुवः स्वाहा" **सूर्यायेदं० ।** "ॐ भूर्भुवः सुवः स्वाहा" **प्रजापतय इदं० । अयाश्चाग्न इत्यस्य वामदेवोऽया अग्निः पङ्क्तिः । विच्छिन्नगृह्याग्निवैशेषिकप्रधानाज्यहोमे विनियोगः ।** "ॐ अयाश्चाग्ने० भेषज स्वाहा" **अयसेऽग्नय इदं० ।**

**मनोज्योतिर्जुषतामित्यस्याग्निर्मनस्वानग्निस्त्रिष्टुप् । विच्छिन्नगृह्याग्निवैशेषिकप्रधानाज्यहोमे विनियोगः ।** "ॐ मनोज्योति० घृतेन स्वाहा" **मनस्वतेऽग्नय इदं ।**

**प्रजापत इत्यस्य विश्वे देवाः प्रजापतिस्त्रिष्टुप् । विच्छिन्नगृह्याग्निवैशेषिकप्रधानाज्यहोमे विनियोगः ।** 'ॐ प्रजापते न त्वदे० रयीणा स्वाहा' **प्रजापतय इदं० ।**  **सप्त ते अग्न इत्यस्याग्निः सप्तवानग्निर्जगती । विच्छिन्नगृह्याग्निवैशेषिकप्रधानाज्यहोमे विनियोगः ।** 'ॐ सप्त ते अग्ने० घृतेन स्वाहा' **सप्तवतेऽग्नय इदं० ।**

**चित्तिः स्रुगिति दशहोतृसञ्ज्ञकस्य वाचस्पते विधे नामन्नित्यादिग्रहसञ्ज्ञकभागसहितस्य प्रजापतिर्वाचस्पतिर्ब्रह्मा यजुः । विच्छिन्नगृह्याग्निवैशेषिकप्रधानाज्यहोमे विनियोगः ।** ॐ चित्तिः स्रुक्० नृम्णं धात्स्वाहा' **वाचस्पतये ब्रह्मण इदं० । इत्यष्टादशाऽऽहुतीर्हुत्वा, इमं मे वरुणेत्यादिसंस्थाजपान्तं कृत्वोक्तरीत्या त्रिवृदन्नहोमं कृत्वा पुण्याहस्वस्त्ययनर्द्धिवाचनं विधायाग्निः प्रीयतामिति वदेत् ।**

**ततः पार्वणस्थालीपाकवदाग्नेयस्थालीपाकं सद्य एव कृत्वा वाससी धेनुमनड्वाहं तन्निष्क्रयद्रव्यं वा ब्राह्मणाय दक्षिणां दद्यात् ।**

**ततो यथाविभवं ब्राह्मणान्सम्भोज्य भूयसीं दत्त्वा कर्मसाद्गुण्याय विष्णुं संस्मरेत् ।**

"प्रातर्होमोऽङ्गभूतत्वादकालेऽपि विधीयते ।  
इति केचिद्गृह्यविदो नाङ्गत्वमिति केचन" ॥

**इति प्रातरौपासनहोमस्य पुनःसन्धानाङ्गभूतत्वेन विहितकालासत्त्वेऽपि क्रियेति केचिद्गृह्यकारा आहुः ।**

**अन्ये तु प्रातरौपासनहोमस्य पुनःसन्धानाङ्गभूतत्वे प्रमाणाभावान्नाविहितकाले क्रियेति । येषां मतेऽङ्गत्वं तन्मत आग्नेयस्थालीपाकात्पूर्वमेव कर्तव्यः । येषां मतेऽङ्गत्वं नास्ति तन्मतेऽन्तःपाती प्रथमो होमो नास्त्येव । नित्यस्य कालप्राप्तस्य प्रातर्होमस्यानुष्ठाने[^76] विकल्पः ।**


[^76]: क. र्होमानु ।

**तत्र कारिकाद्वयम्--**

"आधाने पुनराधाने सायङ्काल उपक्रमः ।  
स्थालीपाकं पौर्णमास्यामारभेत विचक्षणः" **इति ॥**  
"पुनराधानदिवसे हूयेते प्रातराहुती ।  
ततस्तु सायमारभ्य होमान्काले तमाचरेत्" **इति ॥**

**इदानीं प्रचुराचारः सायमुपक्रमविषय एव । यदि संसर्गविधेः प्राग्द्वावप्यग्नी विच्छिन्नौ तदा प्राणानायम्य मम विच्छिन्नस्य प्रथमगृह्याग्नेः पुनःसन्धानं करिष्य इति सङ्कल्प्य तदीयविच्छेदप्रायश्चित्तपूर्वकं ज्येष्ठपत्न्या सह तदीयमग्निं सन्धायैवमेव कनिष्ठया तदीयमग्निं सन्दध्यात् । तत्र प्रथमगृह्याग्नेरित्यत्र द्वितीयगृह्याग्नेरिति विशेषः । वस्तुतस्तूपवासाहुत्यात्मकमेव प्रायश्चित्तं युक्तं,** **सूत्रोक्तत्वात् । पाणिग्रहणादिरित्येतत्खण्डं तु क्षेपकमव्याख्यानात् । अनुगते भार्यायाः पत्युर्वेत्येतत्सूत्रस्थभाष्यलिङ्गात् । तस्यौपासनेनाऽऽहिताग्नित्वं[^77] पार्वणेन चरुणा दर्शपूर्णमासयाजित्वं चेति कश्चिद्वक्ष्यत्याचार्य इत्य्-आधानप्रकरणे कश्चिदिति वैजयन्तीकारोक्तेश्च । स चोपवासो दिवाकर्मत्वादासायं द्रष्टव्यः[^78] । आहुतिस्त्वयाश्चाग्न इति ।**


[^78]: क. व्य । अशक्तस्त्व ।


[^77]: क. त्वं तथा पा ।

**इति संस्काररत्नमालायां पुनःसन्धानम् ।**

इत्योकोपाह्वश्रीमत्साग्निचिद्वाजपेयपौण्डरीकयाजिसर्वतोमुखया-  
जिगणेशदीक्षिततनूजभट्टगोपीनाथदीक्षितविरचितायां  
सत्याषाढहिरण्यकेशिस्मार्तसंस्काररत्नमा-  
लायां षोडशं प्रकरणम् ॥ १६ ॥