---
title: ०१ पुंसवनम्

---
अथ संस्काररत्नमालाया उत्तरार्धम् ।




अथात्र गृह्यसूत्रस्य द्वितीयः प्रश्न आरभ्यते ।



## पुंसवनम्

**तत्र पुंसवनम् ।**

**तच्च गृह्ये--**"अथातः पुंसवनं तृतीये मास्यापूर्यमाणपक्षे पुण्ये नक्षत्रे" **इति ।**

**सीमन्तोत्तरं पुंसवनकथनं तु कालानित्यत्वसूचनार्थं प्रतिगर्भमावृत्तिसिद्ध्यर्थं च ।**

**गर्गः--**"व्यक्ते गर्भे भवेत्कार्यं सीमन्तेन सहाथ वा" **इति** ।

**व्यक्ते गर्भेऽस्ति गर्भ इति निश्चिते । पुंसवनानुवृत्तौ नारदः--**

"चतुर्थे मासि पष्ठे वाऽप्यष्टमे वा शुभे दिने" **इति ।**

**बृहस्पतिः--**

"तृतीये मासि कर्तव्यं गृष्टेरन्यत्र शोभनम् ।  
गृष्टेश्चतुर्थमासे तु षष्ठे वाऽप्यथ वाऽष्टमे" **इति ॥**

**गृष्टिः सकृत्प्रसूता । याज्ञवल्क्यः--** "पुंसः सवनं स्पन्दनात्पुरा" **इति ।**

**स्पन्दनं चलनम् ।**

**तस्य कालः शारीरके--** "तस्माच्चतुर्थे मासि चलनादावभिप्रायं करोति" **इति ।**

**गर्भाभिव्यक्तिकालो बृहस्पतिनोक्तः--**

"गर्भो व्यक्तस्तृतीये स्याश्चतुर्थे मासि वा भवेत् " **इति ।**

**अत्र मासः सावनो ग्राह्यः । तदुक्तं वसिष्ठेन--**

"चतुर्थे सावने मासि पष्ठे वाऽप्यथ वाऽष्टमे" **इति ।**

**सावन इत्यस्य षष्ठाष्टमयोरपि सम्बन्धः ।**

"मासि प्रोक्ताः क्रिया याः स्युस्ताः सर्वाः सौरमानतः" ।

**इत्यस्यापवादः । मदनरत्ने कालविधाने--**

"कुर्यात्पुंसवनं प्रसिद्धिविषये गर्भे तृतीयेऽथवा  
मासि स्फीततनौ तुषारकिरणे पुष्येऽथवा वैष्णवे ॥  
हित्वा कर्कटकं नृयुग्ममबलामन्येष्वरिक्तातिथौ  
शुद्धे नैधनधाम्नि शुक्रशशभृद्विन्मन्त्रिणां वासरे" **इति ॥**

**प्रसिद्धिविषये व्यक्ते । गर्भविशेषणमेतत् । स्फीततनुः पूर्णबलः । एतादृशस्तुषारकिरणश्चन्द्रः । वैष्णवं श्रवणनक्षत्रम् । कर्कटकः कर्कः । नृयुग्मं मिथुनम् । अबला कन्या । अन्येषु मेषवृषसिंहतुलावृश्चिकधनुर्मकरकुम्भमीनलग्नेषु । यद्यपि** "कन्यायां न प्रशंसन्ति शुभदृष्टियुतेऽपि च" **इति बृहस्पतिवाक्ये कन्याया एव निषेधेनेतरयोः प्राप्तिर्गम्यते, तथाऽपि स सीमन्तेन सहानुष्ठानविषय एवेति पृथ्वीचन्द्रोदये । अरिक्तातिथाविति सामान्यतो निषेधेऽपि नवमी सर्वथैव वर्ज्या ।**

"रिक्ताश्च पर्व नवमीं त्यक्त्वा पुंसवने शुभाः" ।

**इति स्मृत्यन्तरे नवम्याः पुनरुपादानात् । नैधनधामाष्टमस्थानं तस्मिञ्शुद्धे ग्रहहीने । शशभृच्चन्द्रः । विद्बुधः । मन्त्री बृहस्पतिः । एतेषामन्यतमस्य वासर इत्यर्थः । पूर्णबलत्वस्य समयो लल्लेनोक्तः--**

"प्रतिपत्पूर्वदशाहं मध्यबलः शीतगुः सिते पक्षे ।  
सम्पूर्णबलः पूर्णः कृष्णपक्षे पञ्चमी यावत्" **इति ॥**

**प्रतिपत्पूर्वा यस्मिन्स प्रतिपत्पूर्वः । प्रतिपदमारभ्येत्यर्थः । स चासौ दशाहश्चेति कर्मधारयः । शुक्लप्रतिपदादि शुक्लदशमीपर्यन्तं मध्यबलः । शुक्लैकादशीमारभ्य कृष्णपञ्चमीपर्यन्तं पूर्णबलः । कृष्णषष्ठीमारभ्यामावास्यान्तमधमबल इति त्वर्थात् । पारिजाते बृहस्पतिः--**

"गुरुशुक्रबुधेन्दूनां द्रेष्काणा दिवसांशकाः ।  
तेषामुदयहोरा च पुंसवेऽतिशुभावहा" **इति ।**

**द्रेष्काणो राशेस्तृतीयोऽंशः । नक्षत्रान्तराण्यप्याह गर्गः--**

"कुर्यात्पुंसवनाख्यं तु पुन्नामर्क्षे शुभे दिने" **इति ।**

**पुन्नक्षत्राणि तु तेनैवोक्तानि--**

"पुन्नाम श्रवणस्तिष्यो हस्तश्चैव पुनर्वसू ।  
अभिजित्प्रोष्ठपाच्चैव अनुराधा तथाऽश्वयुक्" **इति ॥**

**इदं च चन्द्रताराबले कार्यम् । पुंसवनं प्रकृत्य--**

"बलोपपन्ने दम्पत्योश्चन्द्रताराबलान्विते" **इति नारदोक्तेः ।**

**एतच्च गुरुशुक्रास्तयोरपि कार्यम् ।**

"मासप्रयुक्तकार्येषु मूढत्वं गुरुशुक्रयोः ।  
न दोषकृत्तदा मासलक्षणो बलवानिति"

**इति बृहस्पतिस्मरणात् । तृतीये मासि कर्तव्यं चतुर्थे मासि कर्तव्यमित्यादिमासरूपो विहितः कालो गुरुशुक्रास्तनिषेधतो बलवानित्यर्थः ।**

**एतच्च मलमासेऽपि कर्तव्यम् ।**

"वृद्धिर्दास्यं पुंसवाद्यं प्रेतकर्मानुमासिके ।  
मलमासेऽपि कुर्वीत" **इति जातूकर्ण्यस्मरणात् ॥**  
" गर्भे वार्धुषिके भृत्ये श्राद्धकर्मणि मासिके ।  
सपिण्डीकरणे चैव नाधिमासं विवर्जयेत्" **इति यमोक्तेश्च ॥**

**एतस्य प्रतिगर्भमावृत्तौ ज्ञापकं तु पूर्वमुक्तमेव । युक्ता चेयमावृत्तिर्गर्भसंस्कारत्वात् । सीमन्तवत्प्रथमगर्भया इति वचनाभावाच्च । अस्मिन्कर्मणि पत्युरभावे देवरादिरपि कर्ता । तथा च सत्यव्रतः--**

"मृतो देशान्तरगतो भर्ता स्त्रीसंस्कृतेः पुरा ।  
देवरो वाऽथवा वंश्यो गुरुर्वाऽपि समाचरेत्" **इति ।**

**आश्वलायनोऽपि--**

"पत्यौ मृते वा सन्न्यस्ते पतिते वा विदेशके ।  
तद्गोत्रजेन श्रेष्ठेन कार्याः पुंसवनादयः" **इति ॥**

### प्रयोगः 
अथ प्रयोगः ।

**तृतीये मासि चतुर्थादिषु वा शुक्ले पक्षे पुष्यपुनर्वसुहस्ताभिजित्प्रोष्ठपदानूराधाश्विन्याख्यान्यतमे पुन्नक्षत्रे गुरुशुक्रबुधसोमान्यतमवासरे व्यतीपातादिकुयोगरहिते दिवसे चन्द्रतारानुकूल्ये कार्यम् । नात्रास्तमलमासादिनिषेधः ।**

**कर्ता ज्योतिर्विदादिष्टे मुहूर्ते कृतनित्यक्रियः प्राङ्मुख उपविश्य स्वस्य दक्षिणतो भार्यामुपवेश्याऽऽचम्य प्राणानायम्य देशकालौ सङ्कीर्त्य ममास्यां भार्यायां विद्यमानगर्भपुंस्त्वप्रतिपादनबीजगर्भसमुद्भवैनोनिबर्हणद्वारा श्रीपरमेश्वरप्रीत्यर्थं पुंसवनाख्यं कर्म करिष्य इति सङ्कल्प्य गणपतिपूजनं पुण्याहवाचनं मातृकापूजनं नान्दीश्राद्धं चोक्तरीत्या कुर्यात् । अत्र प्रजापतिः प्रीयतामिति विशेषः । देवरादिभिस्तु भार्यायामित्येतस्य स्थाने भ्रातृपत्न्यां वंश्यायां शिष्यपत्न्यामिति यथार्थमूहः कार्यः ।**

**ततोऽग्निं प्रज्वाल्य ध्यात्वा समित्रयमादाय श्रद्ध एहीत्यादि प्राणायामान्तं कृत्वा पुंसवनहोमकर्मणि या यक्ष्यमाणा इत्य्-आदि व्याहृत्यन्तमुक्त्वा वैशेषिकप्रधानहोमे--धातारं चतसृभिराज्याहुतिभिर्यक्ष्ये । अङ्गहोमे वरुणं द्वाभ्यामित्यादि । पात्रासादने--यवं सर्षपौ धान्यमाषौ वा गोदधिद्रप्सं वटशाखाग्रं पिष्ट्वा घृतेन सम्मिश्रं तस्य रसं कौशेयवस्त्रार्थककोशकर्तारं कृमिं पिष्ट्वा प्रियं** **गुविकारेणौदनावस्रावितद्रव्येण मिश्रं तद्रसं वोत्तरपूर्वस्य यूपस्यागिष्ठाश्रेः सकाशाच्छकलं गृहीत्वा चूर्णीकृत्योदकेन घृतेन वा मिश्रयित्वा तद्वाऽऽसाद्य दर्वीमाज्यस्थालीं प्रणीताप्रणयनं प्रोक्षणीपात्रमुपवेषं सम्मार्गदर्भानिध्मं बर्हिरवज्वलनदर्भानाज्यमित्येतान्यासादयेत् । निर्मन्थ्यस्याग्नेर्धूमस्यौष्ण्यस्य वा दक्षिणनासिकाछिद्रे प्रणयनपक्षे येन चार्थ इतिवचनादरण्योरप्यासादनं प्रोक्षणं च । लौकिकाग्निधूमप्रणयनपक्षे लौकिकाग्नेरासादनमात्रं कर्तव्यं न तु प्रोक्षणम् । अग्नेरुपरि जलपातने दोषदर्शनात् । उत्तरपूर्वो यूपो यूपैकादशिन्यामेव सम्भवति । उत्तरपूर्वत्वं चोत्तरवेद्यपेक्षया ज्ञेयम् । वचनाद्यूपस्पर्शो न दोषाय । यज्ञसमाप्तेः प्राग्वा ग्रहणम् । ततो ब्रह्मवरणादि सामान्यप्रधानान्तं कर्म समानम् ।**

### वैशेषिकप्रधानहोमः 
अथ वैशेषिकप्रधानहोमः ।

**धाता ददात्विति चतुर्णां विश्वे देवा ऋषयः । धाता देवता । प्रथमस्य गायत्री । द्वितीयस्य त्रिष्टुप् । तृतीयस्यानुष्टुप् । चतुर्थस्य त्रिष्टुप् । पुंसवनवैशेषिकप्रधानाज्यहोमे विनियोगः ।**

ॐधाता ददातु नो रयिमी० नत्स्वाहा' **धात्र इदं न मम ।** 'ॐ धाता प्रजाया० धेम स्वाहा' **धात्र इदं न मम ।** 'ॐ धाता ददातु नो रयिं प्रा० धसः स्वाहा' **धात्र इदं न मम ।** 'ॐ धाता ददातु दा० जोषाः स्वाहा' **धात्र इदं न मम । इति चतस्र आहुतीर्हुत्वेमं मे वरुणेत्यङ्गहोमजयाद्युपहोमादि संस्थाजपान्तं कृत्वा त्रिवृदन्नहोमं पुण्याहादिवाचनं च विधाय प्रजापतिः प्रीयतामिति वदेत् ।**

**ततोऽपरेणाग्निमुपरिबद्धशुभ्रवर्तुलवितानस्याधस्तात्कर्मार्थत्वेन स्नातां शुद्धवस्त्रां गन्धभूषणादिभिरलङ्कृतां शिष्टाकुटिलब्राह्मणेन कृतसम्भाषणां भार्यां प्राङ्मुखीमुपवेश्य** 'वृषाऽसि' **इति तस्या दक्षिणे हस्त आसादितं यवं वितुषं प्राञ्चं निदधाति ।** 'आण्डौ स्थः' **इति तस्याभित आसादितौ द्वौ सर्षपौ धान्यमाषौ वा स्थापयति । सकृदेव मन्त्रो द्विवचनलिङ्गात् । सूत्रे धान्यग्रहणं परिमाणमाषनिवृत्त्यर्थम् ।** 'श्वावृत्तत्' **इति यवसर्षपोपर्यासादितं गोदधिद्रप्सं प्रक्षिपति । द्रप्सशब्देन दध्न उपरिस्थो घनीभूतोऽंश उच्यते ।**

**ततस्तृष्णीं प्राशयति । ततः--** 'ॐ अभि ष्ट्वाऽहं दशभिरभिमृशामि दशमास्याय सूतवै' **इति कृतशुद्धाचमनायास्तस्या उदरं हस्ताभ्यामभिमृशति । दशभिरभिमृशामीति मन्त्रलिङ्गाद्धस्तद्वयेनाभिमर्शनम् । न्यूनाङ्गुलेरधिकाङ्गुलेर्वा कर्तुर्दशभिरितिपदस्य लोपः । ऊहो वा नवभिरेकादशभिरिति ।**  **ततो घृतसम्मिश्रमासादितं वटाङ्कुररसं प्रियङ्ग्वोदननिस्रावितद्रव्यमिश्रितं कौशेयवस्त्रार्थककोशकारिक्रिमिचूर्णरसं वोदकेन घृतेन वा मिश्रितमुत्तरपूर्वयूपाग्निष्ठाश्रिशकलसूक्ष्मचूर्णं वा कृतस्वोरुमूलोपधानाया भार्याया दक्षिणनासिकाछिद्रे प्रवेशयेत् । अथवाऽऽसादितारणीभ्यामग्निं मथित्वा तस्य धूमं वा किञ्चित्प्रवेशयेत् ।**

**ततोऽग्निं सम्पूज्य ब्राह्मणभोजनं भूयसीदानं च विधाय कर्मसाद्गुण्याय विष्णुं संस्मरेत् । देवरादिभिस्तु लौकिकाग्नावेव पुंसवनहोमः कार्यः ।**

**इति संस्काररत्नमालायां पुंसवनप्रयोगः ।**

**इत्योकोह्वश्रीमत्साग्निचिद्वाजपेयपौण्डरीकयाजिगणेशदीक्षि-  
ततनूजभट्टगोपीनाथदीक्षितविरचितायाः सत्याषाढ-  
हिरण्यकेशिस्मार्तसंस्काररत्नमालाया उत्तरार्धे  
प्रथमं प्रकरणम् ॥ १ ॥**