+++
title = "१० विखनाः"

+++
## विखनसोत्पत्तिक्रमः (निरुक्ताधिकारे) 

श्री-वैखानस गुरुभ्योनमः 

भार्गवे - ऋषय ऊचुः 

> वैखानस-मुनि-श्रेष्ठ! नमस्ते विखनस्सुत!  
त्वमेव गतिरस्माकं मुनीनाम्भावितात्मना  
तस्मात् कथय तत्त्वज्ञ, धर्म-सारं सनातनम्  
वर्णानामाश्रामाणाञ्च वैदिकानाञ्च भागशः  
वैखानसोदितन्धर्मं सत्यमित्यभिधीयते  
तस्य सूत्रस्य माहात्म्यं विस्तराद्वक्तुमर्हसि  
किम्प्रमाणं केनचोक्तः केनोपास्यः परः पुमान्  
किम्मुक्ति-लक्षणं तस्मिन् कोवाचारः क्रिया-विधिः  
कियती-ग्रन्थ-सङ्ख्या च मुनिभिः कैस्समाश्रितः  
कोवा फल-प्रदस्तस्य किन्निमित्तं प्रवर्तितः  
एतान् प्रश्नान्महा-भाग विस्तरेण वद स्वनः 

भृगुः -- 

> वक्ष्येहं विखनोत्पत्ति-माहात्म्यं वै तपोधनाः!  
सावधानेन मनसा - श्रोतव्यम्परमार्थतः  
पुरा नारायणो विष्णुः परमात्मा सनातनः  
अचिन्त्य-शक्तिर्भगवान् लोक-स्वामी महान् विभुः  
सृष्टि-स्थित्युपसंहार-कारणैक-धुरन्धरः  
सङ्कल्प-मात्रादुत्पन्नो दिव्यायुध-विभूषणः  
सर्वाधारस्सर्व-साक्षी लीला-द्वय-विभूतिमान्  
स्रष्टुं स तु समुद्युक्तो ब्रह्म-योनि-मयः प्रभुः  
योग-मायां समास्थाय, प्रकृतिं स्वां तदैक्षत  
तस्य नाभेरभूत्पद्मं सर्व-गन्ध-समन्वितम्  
तस्मिन् ब्रह्माणमसृजत्साक्षाल्लोक-पितामहम्  
सोऽयन्दृष्ट्वा जलाक्रान्तं त्रैलोक्यमथ पद्म-जः  
महा-भय-परित्रस्तो मुहुर्मुहुरुदैक्षत  
किञ्चित्कदाचित्कुत्रापि नोदृष्ट्या विह्वलाङ्ग-धीः  
स्तोत्र-यामास-देवेशं मस्तके संयताञ्जलिः

ब्रह्मा -- 

योऽसौ सर्व-गतस्स्वामी सर्व-साक्षी जगन्मयः  
पिता च मम सर्वेषां सोऽयन्देवः प्रसीदतु!  
यस्मिन्नन्तर्गतं सर्वं सर्वस्मिन् योवसत्यसौ  
महाभयाम्बुधौ मग्नं पातु मां शरणागतम्  
यस्य मायामया देवी दासीव वश-वर्तिनी।  
अचिन्त्य-शक्तिर्भगवान् पातु माम्भक्त-वत्सलः  
इत्येवं प्रार्थितो विष्णुर्ब्रह्मणा दीन-चेतसा  
प्रादुर्बभूव भगवान् कृपया ब्रह्मणोग्रतः  
सोऽदृष्ट्वा महात्मानं प्रणम्य च मुहुर्मुहुः प्राञ्जलिर्गद्गद-गलः प्रोवाच मधुसूदनम् 

ब्रह्मा -- को भवान् केनसृष्टोऽहम्मया कर्तव्यतां वद 

श्री-भगवानुवाच --

> मा भैष्व वत्स, तुप्टोस्मि स्तोत्रेणानेन पद्म-ज  
सृष्टिङ्कुरु मदाज्ञां वै धारयन्भद्रमस्तु ते  दे
देव-तिर्यङ्मनुष्यादि स्थावराणि चराणि च  
तत्तत्कर्मानुसारेण तत्तत्पापानुसारतः  
इत्युक्तोङ्कार-सहित व्याहृतीश्च तथा श्रुतीः  
उपादिशच्च स्वांशेन चाविश्यान्तरधीयत  
यथा भगवताज्ञप्तं तथा भूरादि सङ्ख्यया  
चतुर्दश च सङ्ख्यानि भुवनानि सुरासुरान्  
गन्धर्व-यक्ष-नागादीन् मनुष्यान् स्थावरादिकान्  
पाप-पुण्यानुसारेण कृतवान् कमलासनः  
ततस्तान् वीक्ष्य भगवान् देहिनः पाप-संश्रितान्  
केनोपायेन संसारं तारयेयुरमी जनाः  
कथं पापापनोदस्स्वात् कैवल्यं प्राप्नुवन्ति हि  
इति सञ्चिन्त्य कृपया देव-देवो जगत्-पतिः   
मदर्चनं विना नान्यन्मल्लोक-प्राप्तये ध्रुवम्  
इति वेदान्त-तत्वार्थ-खननं कृतवान् हरिः  
तस्माद्वेदान्त-सारोऽयं मुनि-रूपं समास्थितः  
शुद्ध-सत्त्व-मयो योगी जटा-मकुट-भूषणः  
चतुर्बाहु-समायुक्तः शङ्ख-चक्र-धरः प्रभुः  
शिखा-यज्ञोपवीताभ्याम् ऊर्ध्व-पुण्ड्र-धरोव्ययः  
कमण्डलु-घटाभ्यां वै त्रि-दण्डेन विराजितः  
प्रादुरासीन्मुनि-श्रेष्ठः प्रभा-कर-सम-द्युतिः  
तं वीक्ष्य-मानसाज्ञातं पुत्रमौरसमादरात्  
नाम्ना विखनसञ्चक्रे सहोवाच हरिस्स्वयम्  
खनित्वा चात्मनात्मानं ज्ञानादि-गुण-संयुतः  
ध्यानमाविश्ययोगेनह्यासीद्विखनसोमुनिः ॥ 

विखनाः --

> नमस्ते देव देवेश त्रय्यन्तानामगोचर  
किङ्कर्तव्यं मयाकार्यं शीघ्रमाज्ञापयस्व मे  
एवं विज्ञाप्य तिष्ठन्तं साञ्जलिं विनयान्वितम्  
गृहीत्वा पाणिना विष्णुस्तमुवाच मुदान्वितः

श्री-भगवानुवाच --

> विखनास्त्वं महा-योगिन् लोक-संरक्षणाय वै  
श्रुत्युक्तेनैव मार्गेण मत्-पूजाङ्कुरु-सादरम्

श्री-विखनाः --

> विधिना केन मन्त्रेण त्वत्-पूजाङ्कर-वाण्यहम्  
वद स्वामिन्, महा-विष्णो त्वद्भृत्यस्य ममाव्यय! 

श्री-भगवान् --

सङ्गृह्य वैष्णवान्मन्त्रान्साङ्ग-वेदानुपादिशत्  
द्वयञ्चमूल-मन्त्रादीनुपचार-क्रमन्तथा  
जप-होमार्चन-ध्यान-क्रमञ्चोपदिदेश ह  
मानुषन्दैविकङ्किञ्च सर्व-शास्त्रं हरिस्स्वयम्  
उपदेश-क्रमेणैव कृत्वैवाध्ययनम्मुनिः  
ततो भगवता ऽऽज्ञप्तस् सृष्ट्वा तान् नव-सङ्ख्यकान्  
अध्यापयामास तथा साङ्गोपाङ्गानि सर्वशः  
काश्यपोत्रिर्मरीचिश्च वसिष्टोङ्गिरसाह्यहम्  
पुलस्त्यः पुलहश्चैव क्रतुश्च नवसङ्ख्यकान्  
एते विखनसश्शिष्या लोकानुग्रह-कारिणः  
एवम्मरीचिनाप्युक्तं तस्माच्छिष्यावयं मुनेः  
सूत्रं विखनसाप्रोक्तं सार्ध-कोटि-प्रमाणकम्  
गुरोर्मुखाच्चसङ्गृह्य तत्सर्वं समुदाहृतम्  
काश्यपेनात्रिणाचैव मयाचैव मरीचिना  
चतुर्लक्ष-प्रमाणेन सङ्क्षिप्य प्रोच्यतेऽधुना  
ग्रन्थ-विस्तर-भीत्या च देहिनामल्प-जीविनाम्  
अशक्यत्वाच्छतच्छास्त्रं गुर्वनुज्ञा-पुरस्सरम्  
सङ्क्षेपात्कृतमस्माभिः काश्यपात्रि-मरीचिभिः  
तत्-क्रमञ्च प्रवक्ष्यामि मरीचिस्संहिता-ष्टकम्  
चतुरशीति-साहस्रं लक्षोपरि चकार ह  
चतुष्षष्टि-सहस्राणां ग्रन्थं प्रोवाच काश्यपः  
अष्टाशीति-सहस्राणां ग्रन्थ-सङ्ख्यात्रिणोच्यते  
मया चैव चतुष्षष्टि-सहस्रं समुदाहृतम्  
वेद-मूलमिदंशास्त्रं तन्मूला सकला स्मृतिः  
मन्वादीनां स्मृतीनाञ्च सूत्राणाञ्चैव सर्वशः  
वैष्णवानाञ्च धर्माणां वैदिकानाञ्च कर्मणाम्  
वर्णाश्रम-विभागानां वर्ण-सङ्कर-जन्मनाम्  
जातीनां नाम वृत्तीनाम् एतन्मूलमिति स्मृतम्  
विष्णोः परम-सिद्धान्त-साधनत्वाच्च कृत्स्नशः  
मूलमन्त्रोदितत्वाच्च दैवतानाञ्च सर्वशः  
पारमात्मिक-मन्त्रस्य धारणत्वात्तथैव च  
श्रेष्ठं वैखानसं शास्त्रमिति वेद-विदो विदुः  
वैदिकाचार-सिद्धत्वाद्योग-तत्वार्थ-सङ्ग्रहात्  
श्रुति-मन्त्र-प्रयोगत्वाच्छ्रेष्ठं वैखानसं स्मृतम्  
ब्रह्माऋभूणां विखनामुनीनामुत्तमस्त्विति

॥श्रुतिः॥ 

> येऽनखाः, ते वैखानसाः 

> इत्येवं श्रुति-बोध्यत्वाच्छ्रेष्टं वैखानसं स्मृतम्  
द्वयञ्च मूल-मन्त्रञ्च द्वादशाक्षरमेव च  
व्यापक-त्रय-मन्त्राणामुद्धारम्प्रणवस्य च  
यः करोति महात्मा च तस्मै विखनसे नमः  
श्रौत-स्मार्तादिकं कर्म निखिलं येन सूत्रितम्  
तस्मै समस्त-वेदार्थ-विदे विखनसे नमः  
बोधायनादिसूत्राणां यत्सूत्रञ्चाग्रमुच्यते  
तस्मैलोकोपकाराय पाप-तीर्णाय वै नमः  
मार्कण्डेयादिभिश्चैव मुनिभिस्तत्त्व-दर्शिभिः 
सूत्रमेवं कृतत्वाच्छ श्रेष्ठं वैखानसम्मतम्  
पाञ्चरात्रे शैव-शास्त्रे शिल्पे चैवेतरेषु च  
एतच्चास्त्रस्य माहात्म्यं प्रोक्तत्वाच्छ्रेष्ठमुच्यते  
सर्वेषामिन्द्रियाणां च विष्णोः कैङ्कर्य सिद्धये  
तन्नियोग-कृतत्वाच्छ श्रेष्टं वैखानसम्मतम्।  
वैकुण्ठ-लक्षणं यस्मिन् तन्मार्गस्यानुदर्शनम्  
मुक्तानां परमानन्दं प्रोक्तत्वाच्छ्रेष्ठमुच्यते  
पुराणं वाथशास्त्रं वा यस्मिन् वेदे विरुध्यति  
तत्-त्याज्यं वेद-विद्भिश्च तथाचारादधः पतेत्  
तस्मात्सर्व-प्रयत्नेन मुनयो ब्रह्म-वादिनः  
वैदिकं पथमास्थाय विष्णोः पूजां समाचरेत्  
स वैलोकानतिक्रम्य विष्णु-सायुज्यमाप्नुयात्

इति श्री-वैखानसे भृगु-प्रोक्ते निरुक्ताधिकारे 
श्री-वैखानसोत्पत्ति माहात्म्यं नाम, अष्ट-षष्टि-तमोध्यायः 

श्री-विखनस-गुरुभ्यो नमः॥ 

मरीचिरुवाच --

> अतः परम्प्रवक्ष्यामि विखनोमुनिसम्भवम्  
शृण्वतां सर्व-पाप-घ्नं साक्षान्मोक्ष-प्रदं शुभम्॥  
सर्वाभीष्ट-प्रदं पुण्यं शृणुध्वं शौनकादयः  
प्रलयानन्तरं साक्षात्पुरुषः प्रकृतेः परः॥  
कारणाब्धिजले विष्णुर्योग-निद्रा-शङ्गतः  
द्वि-लक्षार्थ-प्रमाणेन शयानः प्रभुरव्ययः॥  
निद्रया बहु-कालाश्च गतास्तस्य महात्मनः  
क्वचित्कालान्तरे विष्णुर्भगवान् भक्त-वत्सलः॥  
योग-निद्राम्परित्यज्य दृष्ट्वाप्रकृतिमेव च  
स्वात्मन्विलीनमात्मानं जीव-राशि-समूहकम्॥  
चिन्तयामास-जीवेशो विष्णुर्नारायणस्स्वयम्।

श्रुतिः --

> मयेदं विश्वं स्वात्मनाऽनुप्रविश्य नामरूपेव्याकरवाणिति। 

> इति संस्मरणाद् एव नाभ्यां स्यात् कमलम्महत् 
तस्मिन् तु कमले ब्रह्मा जातः परम-सुन्दरः  
आसीत्सञ्जात-मात्रेण विष्णु-ध्यान-परायणः  
तन्दृष्ट्वा भक्त-वात्सल्य-जल-धिः करुणा-निधिः  
सुप्रीतो भगवान्पुत्रं ब्रह्माणं प्रत्युवाच ह । 

श्री-भगवान् --

> ब्रह्मन् त्वया जगत्सर्वं कर्तव्यं सचराचरम्  
लोके विहर्तुमिच्छा तु वर्तते पद्म-सम्भव  
ततस्त्वत्सृष्ट-जगतामविच्छिन्न प्रवृत्तये॥  
साधु-संरक्षणार्थाय वेद-शास्त्रार्थ-सिद्धये  
दुष्टानाञ्च विनाशाय सम्भवामि युगे युगे॥  
अनाद्यविद्यया जीवास्संसाराब्धि-समुद्भवाः  
अलसाह्यल्प-सत्वाश्च भविष्यन्ति कलौ युगे॥  
न विदुस्ते पर-व्यूहा विभवार्चान्तरात्मकम्  
तस्मात्तेषाञ्च मुक्त्यर्थं सर्व-लोकानुकम्पया॥  
अर्चावतार-रूपेण, लोकेस्मिञ्चतुरानन  
अवतारं करिष्यामि भूम्या लक्ष्म्या समन्वितः॥  
मदर्चनार्थं सृष्ट्यादौ सृजत्वम्मुनि-सत्तमम्  
इत्यादिष्टस्तदा ब्रह्मा सृष्टि-कार्य-समुद्यतः॥  
सृष्टि-कार्यमजानत्वाद्ब्रह्म-ज्ञान-विहीनतः  
चिन्तयित्वा मुनिं स्रष्टुमसमर्थो बभूव ह॥  
तथोवाच चतुर्वक्त्रो भगवन्तम्प्रणम्य च  
नमस्ते देव-देवेश सृष्टि-स्थित्यन्त-कारण॥  
मुनि-सृष्टिर्मया कर्तुं न शक्या भक्त-वत्सल  
तस्य तद्वचनं श्रुत्वा देव-देवो हरिस्स्वयम्  
चिन्तयित्वासृजद्विष्णुस्स्वाराधन-परं मुनिम् 
वेदान्त-तत्त्व-मीमांसा-खननं कृतवान्विभुः॥  
स्वांश-भूतेन भगवान्सञ्जातो मुनि-पुङ्गवः  
रूप-लक्षण-सौन्दर्य-तेजोवान्दिव्य-विग्रहः  
शुद्ध-सत्व-मयस्साक्षान्मुनि-वेष-धरोव्ययः  
चतुर्भुजश्शङ्ख-चक्र वरदाभयचिह्नितः॥  
कुशासने समासीनो ह्यूर्ध्व-पुण्ड्र-पवित्रकः  
किरीट-हाराभरणैः कुण्डलाङ्गद-भूषितः॥  
शिखा-यज्ञोपवीताभ्यां त्रि-दण्डेन विराजितः  
पद्मञ्चाभयहस्ते तु सुसन्धार्य समाहितः॥  
आविरासीद्यथा कल्पं वैकुण्ठ-स्मरणात्तदा  
आत्मा वै पुत्र-नामासीद्विष्णोर्विश्व-कुटुम्बिनः॥  
तं दृष्ट्वा सर्व-भूतात्मा प्रणतं प्राञ्जलि स्थितम्  
मत् औरसेत्युपानीय नाम धेयञ्चकार ह॥  
नाम्नाविखनसं चक्रे तं वदन्नर्थ-योगतः  
वैखानसञ्च ब्रह्माणमुपानीय हरि-स्व-यम्॥  
विखनोमुनये पूर्वं सावित्रीमुपदेष्टवान्  
द्वयञ्च-मूल-मन्त्रादीन् साक्षान्मोक्ष-प्रदान्मुखान् (?)  
अध्यापयन्मुनिश्रेष्ठं सर्व-शास्त्रं तथा विधिम्  
यावत्सम्मिलितावस्था वेदानां व्यसनात् पुरा॥  
तान्तु वैखानसीं शाखा-नादावध्यापयन्मुनिम्  
अथोवाच विधिं विष्णुर्भगवान् भक्त-वत्सलः॥  
ब्रह्मन्तवाग्रजं विद्धि विखनो मुनि पुङ्गवम् 
अप्राकृतशरीरत्वान्मदाज्ञा-परिपालनात् ॥ 
मत् औरससुतत्वाच्च सदा मत्कृत-कर्मणः  
मदंश-सम्भवत्वाच्च त्वया पूज्योमुनीश्वरः  
इत्याज्ञप्ते तु देवेशे प्रणतं प्राञ्जलि स्थितम्  
ब्रह्माणं प्रावदद्विष्णुरुद्युक्तं सृष्टि-कर्मणि॥  
मुनि-श्रेष्ठो मयासृष्टो मत्-कार्य-करण-क्षमः  
पूर्वमेवमयासृष्टैः कालादिभिरनादिकैः॥  
तत्तैरेतैस्सृज ब्रह्मन् लोक-सृष्टि-प्रसाधनैः  
शुद्ध-सत्व-मयान्पूर्वं सनकादि-मुनीश्वरान्  
लोक-संरक्षणार्थाय सृज ब्रह्मन्मदाज्ञया  
हृषीकेशस्य तद्वाक्यं मूर्ध्नादाय-कृताञ्जलिः  
चतुर्मुखश्चापि तथा सनकादि-मुनीश्वरान्  
ध्यायन् सृष्टि-मुखे विष्णुं क्रमादसृजदब्ज-भूः।  
सनातनञ्च सनकं सनन्दनमितीरितम्  
सनत्कुमारञ्च तथा कुमारान्सात्त्विक-प्रियान्  
तान्दृष्ट्वा सूर्य-सङ्काशान्महा-भागवतान्विधिः  
प्रत्युवाच तदा ब्रह्मा सनकादि-मुनीश्वरान्॥  
विष्णोरौरस-पुत्रश्च वर्तते विखनोमुनिः  
यूयम्भवततच्छिष्या श्री-विष्णोश्शासनात्-परम्॥  
एवमुक्त्वा तदा ब्रह्मा भगवन्तं प्रणम्य च   
स्व-कार्य-साधकान् जीवान् सृष्टवान् पुनरेव हि॥  
चतुर्दशाख्य लोकेस्मिन् स्थावराणि चराणि च  
देव-तिर्यङ्मनुष्यांश्च नारदादि-मुनीश्वरान्॥  
स्वायम्भुवादि-मन्वादीन् स्व-स्व-कर्म-प्रवर्तकान्  
सर्वान्लोकान् विधिस्सृष्ट्वा लोक-सृष्टि-प्रसाधकान्॥  
तान् हरेः पुरतः कृत्वा प्रोक्तवान् कमलासनः 

ब्रह्मोवाच --

> देव-देव-जगन्नाथ! सृष्टि-स्थित्यन्तर-कारण!  
भगवन् त्वत्प्रसादेन, मया सृष्टा मुनीश्वराः॥  
देव-तिर्यङ्मनुष्यादि-स्थावराणि चराणि च  
एतैरेवावृतं सर्वं जगदेतच्चराचरम्॥  
इत्युक्ते च विधौ साक्षाद्भगवान्पुरुषोत्तमः  
सर्वान्-लोकान्-समावीक्ष्य ब्रह्म-सृष्टि-प्रसादनान्॥  
अनाद्यविद्यया कर्म-सञ्चिताब्धि-समुद्भवान्  
स्व-स्व-कर्मानुरूपेण माया-मोहित चेतनान्॥  
स एवं सर्व-भूतात्मा ज्ञात्वैव विखनोमुनिम्  
प्रोवाचेदं समानीय शुद्ध-सत्व-मयान् मुनीन्॥  
त्वत्कार्य साधकानेव सृष्टिङ्कुरु ममाज्ञया  
इत्युक्ते देव-देवेशे विखनामुनि-पुङ्गवः॥  
भृगुमत्रिं वसिष्टञ्च माञ्चैवङ्काश्यपन्तथा  
जमदग्निं भरद्वाजं विश्वामित्रं महा-मुनिम्॥  
गौतमादि मुनीन्द्रांश्च विष्ण्वर्चन-परान्मुनीन्  
हरेः कटाक्ष-मात्रेण गर्भचक्राङ्क संयुतान्॥  
श्री-विष्णोराज्ञया सृष्ट्वा विखनामुनि-पुङ्गवः  
तान्हरेः पुरतः कृत्वा भगवन्तं प्रणम्य च॥  
शिरस्यञ्जलिमाधाय प्रोवाचेदं मुनीश्वरः 

श्री-विखनाः --

> देव-देव-जगन्नाथ सृष्टि-स्थित्यन्त-कारण॥  
त्वदाज्ञया च सृष्टानां भृग्वादीनान्त्वमेव हि  
मातापिता गुरुर्देवं पोषकश्चत्वमेव हि॥  
त्वमेवगतिरेतेषां सावित्रीं वक्तुमर्हसि  
इत्युक्ते च मुनौ साक्षाद्भगवान्भक्त-वत्सलः॥  
विखनोमुनिमाभाष्य प्रत्युवाच शुचि-स्मितः 

श्री-भगवानुवाच --

> विखनास्तव पुत्राणां त्वमेवहि गुरुः पिता॥  
सनकादि-मुनीन्द्राणां त्वमेव हि गुरुस्स्मृतः  
तस्मात्त्वमेव ह्येतेषां सावित्रीं वक्तुमर्हसि॥  
द्वयञ्चमूल-मन्त्रादीन् साक्षान्मत्-प्रापकान् शुभान्  
एवमुक्त्वा तदादेवो भृग्वादि-मुनि-पुत्रकान्॥  
सनकादींस्तदाहूय इदमाह स्वयं विभुः  
श्रुणुध्वम्पुत्रका यूयं सर्व-शास्त्र-विशारदम्॥  
आचार्यवरणङ्कृत्वा विखनोमुनि-पुङ्गवम् 
अध्यापयत यूयन्तु आश्रयध्वं मुनिं सदा॥  
एवमुक्त्वा तथा विष्णुर्बह्माणं प्रत्युवाच ह  
वैखानसस्य भृग्वाद्या वंश-कर्तार ईरिताः॥  
विखनोमुनिना सृष्टाः मत्-पुत्रा इति कीर्तिताः  
त्वया सृष्ट-मुनीन्द्राणामाचार्यो विखनास्स्मृतः॥  
तेनैवोक्त-प्रकारेण आचरन्तु तवात्मजाः  
त्वन्त्विदानीं ब्रह्म-लोकं सृष्टि-साधन-पुत्रकैः॥  
स्वायम्भुवादिभिर्गत्वा सृष्टिङ्कुरु ममाज्ञया  
इत्याज्ञप्ते तु देवेशे ब्रह्मा लोक-पितामहः॥  
भगवन्तम्प्रणम्याथ स्व-लोकञ्च जगाम ह 

इति श्री-वैखानसे मरीचि प्रोक्तायाम् आनन्द-संहितायां पञ्च-दशोध्यायः 

> अतः परम्प्रवक्ष्यामि भूम्यान्तस्य प्रवेशनम्  
वैखानसस्य देवर्षेः शृणुध्वं मुनि-सत्तमाः॥  
स्वायम्भुव-मनोः काले लोक-वृद्धि विचक्षणः  
ब्रह्मा गर्व-समाविष्टो लोकान्सर्वान् जगाम ह॥  
सर्व-लोकान् समा-वीक्ष्य विष्णोर्नाम-विहीनतः  
अज्ञानेनावृतान्-लोकान्-व्याधिभिः परिपीडितान्॥  
सूर्यं विना यथा लोकाह्यन्धकार प्रपीडिताः  
तथा पाप-समाविष्टान् क्रूरान् दृष्ट्वा विधिस्तदा॥  
स्व-पुत्र-सहितो ब्रह्मा विष्णु-लोकञ्जगाम ह  
तत्र स्थितं महा-विष्णुं सर्व-लोक-हितैषिणम्॥  
महा-लक्ष्म्या च भूम्या च सेवितं पद्म-लोचनम् 

[[71]]

> वैखानसात्रि-भृग्वादैर्व्यास-बोधायनैस्तथा॥  
तन्दृष्ट्वा ह तदा ब्रह्मा भगवन्तं प्रणम्य च 

ब्रह्मा --

> नमस्ते देव-देवेश! नमस्त्रैलोक्य-वासित॥  
त्वदर्चनं विना सर्वं जगदेतच्चराचरम्  
अज्ञानेनावृतं सर्वं तव माया-विमोहितम्॥  
त्वन्नामधेय-स्मरण-विहीनत्वाज्जगत्-प्रभो  
मुह्यति स्म महा-विष्णो कृपया परिपालय॥  
तस्मात्त्वदर्चनं विष्णो कथं कार्यङ्करोम्यहम्  
त्वदाज्ञयामयासृष्टं विश्वं सदसदात्मकम्॥  
त्वां विनागतिरेतेषां नान्योस्ति जगतां प्रभो  
यदुक्तञ्च त्वया विष्णो पूर्वमेव कृपा-निधे॥  
तथा कुरुष्व देवेश भक्तानुग्रह-दीक्षित  
इत्युक्तवन्तं ब्रह्माणं प्रत्युवाच शुचि-स्मितः॥ 

श्री-भगवान् --

> ब्रह्मन्, त्वया हि सृष्टानां रक्षणन्तु करोम्यहम्  
परित्राणाय साधूनां विनाशाय च दुष्कृताम्॥  
धर्म-संस्थापनार्थाय सम्भवामि युगे युगे  
अर्चावतार रूपेण लोकेस्मिंश्चतुरानन॥  
अवतारं करिष्यामि भूम्या लक्ष्म्या समन्वितः  
देवैस्सानुचरैस्साकन्त्वन्तु लोकं समाविश॥  
इत्युक्तवन्तं देवेशं भगवन्तं प्रणम्य च  
स्व-पुत्र-सहितो ब्रह्मा स्व लोकञ्च जगाम ह॥  
अथोवाच हृषीकेशो भगवान् भक्त-वत्सलः  
लोकानुग्रह-रक्षार्थं विखनो मुनि-पुङ्गवम्॥  
अवतारं करिष्यामि भूम्या लक्ष्म्या समन्वितः  
तस्मान्मदर्चनं कार्यं त्वयैव मुनि-सत्तम॥  
आत्मार्थं वा परार्थं वा गृहे देवालयेपि वा  
नित्येनैमित्तिकेचैव मदीयाराधनङ्कुरु॥  

[[72]]

> न दीक्षा-तपः कर्म नास्तिमत्कृत-कर्मणः  
सर्व-लोक-हितार्थाय मदीयाराधनं कुरु॥  
इत्युक्तवन्तं देवेशं सर्व-भूतात्मना स्थितम्  
उवाचेदं भयाद्विष्णुं प्रणम्य विखनोमुनिः॥ 

श्री-विखनसः --

> भवतानुगृहीतोऽस्मि धन्योस्मिपुरुषोत्तम!  
नातः परतरङ्कार्यमस्माकञ्च दिवौकसाम्॥  
सर्वे वयं त्वयोक्तं हि नित्य-नैमित्तिकादिकम्  
कर्तव्यं सततं तेषां कर्तुं कर्म प्रयत्नतः॥  
तथा सति तु, देवेश, त्वत्कर्म मुनिभिः कथम्  
उदयादुदयान्तञ्च क्रियते चञ्चलात्मभिः॥  
भवदाराधनं विष्णो कथङ्कार्यं करोम्यहम्  
त्वत्-कर्म क्रियते यत् तत्-कर्म लोपोभवेद्ध्रुवम्॥  
अनादिकमिदं कार्यं दुर्लभञ्च दिवौकसाम्  
यतो वाचो निवर्तन्ते अप्राप्य मनसा सह॥  
यस्मिन्कर्मणि घोरे मां नियोजयसि केशव  
तस्मात्त्वदर्चने दोषो भवेदिति बिभेम्यहम्  
सदात्वदनुजीवित्वात् सदात्वत्सन्निधि-स्थितेः  
अपचाराह्यनन्ताश्च भवन्त्येव न संशयः॥  
आराधनानां सर्वेषां विष्णोराराधनं वरम्  
तथाप्याराधनं कर्तुं भीतोऽस्मि करुणा-निधे॥  
तस्यतद्वचनं श्रुत्वा भगवान् सस्मितस्तदा 

श्री-भगवान् --

> वैखानस! त्वमेवात्र मदाराधन-कृद्भव  
तच्छिष्याश्च प्रशिष्याश्च पूजाङ्कुर्वन्तु मामिकाम्॥  
वैखानस-मुनि-श्रेष्ठ! मदाराधन-कर्मणा  
स्व-कर्म-लोप-सन्त्रासं माकुरुत्वं महा-मुने!॥  
न्यूनातिरेकतोयानि काल-भेदेन वा क्वचित्  

[[73]]

> सम्पूर्णान्येव कर्माणि सदा मद्गत-कर्मणः॥  
त्वद्वंशस्थ-मुनीन्द्राणां तथैवास्तु ममाज्ञया  
त्वद्वंश-जानां सर्वेषां गर्भ-वैष्णव जन्मनाम्॥  
अहमेव स्वयङ्गर्भे मन्मुद्रान्धारयाम्यहम्  
मदाराधन-वेलायां यदि कर्मनवर्तते॥  
आराधनात्परं कार्यं काल-भेदान्नदोष-भाक्  
चतुर्वेदैश्च सम्मिश्रं मया मन्त्रं तवेरितम्॥  
तथापि त्वन्मत-स्थास्तु यजुर्वेदानुसारिणः  
मद्-अर्चनं तु सर्वेषाम् ऐहिकामुष्मिक-प्रदम्।  
तस्मान्मदर्चनं नित्यं कुर्वन्तु मम शासनात्  
चतुर्वेदं समग्रञ्च मन्मतं सर्वमेव च॥  
अधीत्य-सर्व-शास्त्राणि कलौ नास्तिमदर्चकः  
केवलं भक्ति-मात्रेण सन्तुष्टोहं सदा मुने॥  
वैखानस! त्वन्मतस्थास्सात्विकाहार-भोजिनः  
सदा मद्गत-चित्तत्वान्मत्पुत्रा इति कीर्तिताः॥  
कृताधिकारिणस्तस्मात् कृत-सम्बन्धिनो मयि  
मत्-प्रसादेन सौम्येन सदा मामर्चयन्तु ते॥  
तस्मान्मदर्चने नित्यं मा भीस्त्वं मदनुग्रहात्  
ब्रह्माद्या-देवतास्सर्वे ऋषयश्च तथा मुने॥  
अशक्तास्सर्व एवैते मदीयाराधनं प्रति  
तस्मान्मदर्चनान्नित्यं सर्वाभीष्टमवाप्स्यसि।  
इत्युक्ते च हरौ साक्षात्तं प्रणम्याह वै मुनिः 

विखनाः --

> मद्वंश-जानां देवेश त्वदाज्ञाञ्च प्रकुर्वताम्॥  
सदात्वदनुजीवत्वात्त्वद्रव्यानुभवाद्विभो!  

[[74]]

> दोषाभवेयुस्सर्वेषामितिचिन्ताकुलोस्म्यहम्॥  
इत्युक्तवन्तं देवेशो मुनिमाहाथ विस्मितः 

श्री-भगवान् --

> सूक्ष्मार्थज्ञ! महाबुद्धे! तद्धर्मञ्च वदाम्यहम्॥  
वैखानसानान्तद्दोषो नास्ति मत्कृत-कर्मणाम्  
मद्द्रव्यं हव्य-कव्येषु दानाभ्यागत-पूजने॥  
मुख्यमेवास्तु भवतां सदा मत्-कर्म कुर्वताम्  
किमेभिर्बहुभिर्वाग्भिस्सत्यमेववदाम्यहम्॥  
आत्मा वै पुत्र-नामासि त्वमेव मुनि-सत्तम  
मदंशसम्भवत्वाच्च मदाज्ञा परिपालनात्॥  
मद्द्रव्य-क्षेत्र-बिम्बानि आलयानियथावधि  
विक्रीणनादिकार्येषु नास्ति दोषो ममाज्ञया॥  
मदीय-धन-भोगेन मत्-क्रिया-लोपनेन वा  
मच्चरित्रतयासत्यमपचारो न विद्यते॥  
मा भीतस्त्वम्भवाशुत्वं मदाराधन-कृद्भव  
इत्युक्त्वा देव-देवेशस्तूष्णीमास कृपा-निधिः॥ 

इति श्री-वैखानसे मरीचि-प्रोक्ते आनन्द-संहितायां षोडशोऽध्यायः 

मरीचिः --

> अतः परं प्रवक्ष्यामि तयोस्संवादमेव च  
विष्णोः कैङ्कर्य-निष्ठानामस्माकं क्षेम-कारिणाम्।  
एवं सत्य-वचश्श्रुत्वा तदाज्ञां शिरसा वहन्  
पुनः प्रोवाच देवेशं विखनोमुनि-पुङ्गवः॥ 

श्री-विखनाः --

> धन्योऽस्मि कृत-कृत्योऽस्मि सफलं जीवितं मम  
तवपादाम्बुजौ प्राप्य जीवन्मुक्तोस्मि भो विभो!  
तथैवाराधनं विष्णो! करिष्येनुग्रहात्तव  
भवदाराधनं विष्णो! कथङ्कार्यङ्करोम्यहम्॥  
विधिना केन देवेश! त्वत्-कर्म मुनिभिस्सदा  
उदयास्तमयान्तञ्च क्रियते नियतात्मभिः॥ 

[[75]]

> त्वमेवजगतान्नाथ! वक्तुमर्हस्यशेषतः  
दैविकं मानुषञ्चैव कथं कार्यं वदेश्वर!  

श्री-भगवान् --

> वैखानस! भवानेव श्रोतुमर्हत्यशेषतः 
इत्युक्त्वा करुणा-सिन्धुर्विखनोमुनये तदा॥  
दैविकं मानुषं चैव वेद-शास्त्राणि यानि च  
तानिसर्वाणिसङ्गृह्य मन्त्रांश्चोपादिशत्-स्वयम्॥  
अब्रवीदागमार्थानामाचारान्प्रविभागशः  
आगमानां रहस्यञ्च मन्त्राणां मूलमेव च  
स्वयमुक्त्वा तु देवेशः पुनराह तदा मुनिम्  
वैखानस! त्वया प्रोक्त-सूत्रं वैखानसं स्मृतम्॥  
गृहे देवालये चैव अर्चयेदिति भक्तितः  
निषेकादि-श्मशानान्तं मानुषीकञ्च सूचितम्॥  
कर्षणाद्युत्सवान्तञ्च दैविकञ्च मयासुत  
स्व-सूत्र-विहितं यद्येतत्तत्सर्वं समाहितः॥  
कुर्यादन्यत्र यद्युक्तं कृतमप्यकृतम्भवेत्  
मदीयाराधनञ्चैव मन्नाम-स्मरणं तथा॥  
द्वयञ्च मूल-मन्त्रादीन् साक्षान्मत्-प्रापकान् शुभान्  
मदीय-धन-भोगादीन्विद्धि मोक्ष-प्रदान्मुने! 
वैखानसाहि-मत्पुत्रा गर्भ-वैष्णव-संज्ञिकाः  
यस्याश्चोदर-गर्भाणामष्टमे मासि सम्भवे॥  
अहमेवस्वयङ्गर्भे मन्मुद्रान्धारयाम्यहम्  
भूमि-संस्पर्शनादेव मन्मुद्रा च तिरोभवेत्॥  
तथाऽपि, त्वन्मत-स्थानां गुरुस्तेषान्त्वमेव हि  
लोके चतुर्विधं विद्धि वैष्णवं विखनोमुने!  
अनादि-वैष्णवस्साक्षादहमेव परात्परः  
आदि-वैष्णव-नामानो विखनास्तवसूत्रिणः॥  
पञ्च-संस्कार-संयुक्ता वैष्णवास्त्वन्य सूत्रिणः 

[[76]]

> मुण्ड-मुद्रा-धरास्सर्वे नाम्नावान्तर-वैष्णवाः॥  
वैखानसा मम सुता दासाश्चान्ये मही-तले  
मत्-पुत्राणां न चिह्नानि, दासाश्चिह्न-समन्विताः॥  
द्वादशञ्चोर्ध्व-पुण्ड्रञ्च मणि-मालाङ्गले सदा  
मन्नाम-कीर्तनञ्चैव धारयेद्वै समोक्ष-भाक्॥  
भुक्ति-काले जलोच्चारेप्यशुद्धैस्सह-भाषणे  
दुष्प्रवेशे ऽपिशुद्धस्स्यात् पृष्ठे कृत्वैव मालिकाम्॥  
एवमुक्त-प्रकारेण त्वन्मत-स्था भवन्तु ते  
अविद्योवासुविद्योवा वैखानस-कुलोद्भवः॥  
उद्धरिष्यति मल्लोकं मद्भक्तानपरानपि  
अशुचिर्वाप्यनाचारोजात्या विद्याधमोपिवा॥  
मत्-पादोदक-सेकाच्च मन्निवेदित-भक्षणात्  
तस्य जन्म-कृतं पापन्तूल-राशिरिवानलः॥  
तस्मान्मदर्चनाद्दोषो नास्ति सत्यं वदामि ते  
साधु-संरक्षणार्थाय भू-लोके विखनोमुने! 
अवतारं करिष्यामि भूम्या लक्ष्म्या समन्वितः  
पुत्राद्यैवमयादिष्टो भृग्वादि मुनिभिस्सह॥  
विख्यातं नैमिशारण्य-मुत्तमं तपसः फलम्  
भू-लोके वर्तते यत्र तत्रत्वञ्च समाविश॥  
तत्राहमंश-भागेन नर-नारायणावृषी  
अवतारङ्करिष्यामि; तत्र मामर्चय प्रभो! 
मत्-प्रिये नैमिशेरम्ये मदाज्ञाम्पालयन् सदा 
भृत्यैश्च पूजितोनित्यं नारायण-परायणः॥  
शिष्यैश्च सह-कर्तव्यं सूत्रं लोक-हितं महत्  
दैविकं मानुषं चैव सूचितं विपुली-कुरु॥ 
अर्चा-विग्रह-रूपेण यत्र यत्र वसाम्यहम्  

[[77]]

> त्वत्सूत्रिणस्तत्र तत्र मुने माम् अर्चयन्तु ते॥  
त्वत्सूत्रिणाञ्च सर्वेषां सदा मत्कृत-कर्मणाम्  
मदाज्ञा-पालकानाञ्च पुनर्जन्म न विद्यते॥  
मा भीतस्त्वं महा-भाग विखना मुनि-पुङ्गव!  
भृग्वादि मुनिभिस्साकं मदाराधन-कृद्भव  
मच्चरित्रतयासत्यमपचारो न विद्यते  
इत्युक्ते देव-देवेशे विखनो मुनि-पुङ्गवः॥  
सत्य-वाक्येन सन्तुष्टस्तदाज्ञां शिरसा वहन्  
प्रदक्षिणन्तदा चक्रे शिष्यैरेतैस्समावृतः॥  
भगवन्तं प्रणम्याथ नैमिशं प्रविवेश ह  
स्वायम्भुव-मनोः काले युगादौ शुक्ल-वत्सरे॥  
श्रवणे श्रावणे शुक्ल-पौर्णम्यामिन्दु-वासरे  
सिंह-लग्ने च संयुक्ते विखनाः प्राप नैमिशम्॥  
नैमिशे निमिश-क्षेत्रे शिष्यैश्च सहितो मुनिः  
वैखानसस्सहर्षेण सूत्रं कर्तुं प्रचक्रमे।  
वैखानसेनमुनिना द्वात्रिंशत्-प्रश्न सङ्ख्यया  
निषेकादि-श्मशानान्तं मानुषङ्कर्म-सूचितम्॥  
सूत्रं विखनसाप्रोक्तं सार्ध-कोटि-प्रमाणकम्  
कर्षणाद्युत्सवान्तञ्च दैविकन्तेन सूचितम्॥  
गुरोर्मुखाच्च सङ्गृह्य तत्सर्वं समुदाहृतम्  
काश्यपेनात्रिणाचैव मया च भृगुणा तथा॥  
चतुर्लक्ष-प्रमाणेन सङ्क्षिप्य प्रोच्यतेधुना  
तत्-क्रमञ्च प्रवक्ष्यामि शृणुध्वं मुनि-सत्तमाः॥  
जयानन्दञ्च सञ्ज्ञानं वीरञ्च विजयन्तथा  
विजितं विमलङ्कल्पं मयैवं संहिताष्टकम्॥  
चतुरशीति-साहस्रं लक्षोपरि-कृतन्तथा  

[[78]]

खिलं खिलाधिकारं च पुराधिकरणं तथा॥  
वासाधिकरणञ्चैव ह्यर्चा-धिकरणं तथा  
मानाधिकरणञ्चैव क्रियाधिकरणाह्वयम्॥  
निरुक्तञ्चप्रकीर्णञ्च यज्ञाधिकरणं तथा  
भृगुणा च चतुष्षष्टि-सहस्रं समुदाहृतम्॥  
पूर्व-तन्त्राह्वयं चैव विष्णु-तन्त्रमतः परम्  
उत्तराख्यं महा-तन्त्रं प्रोक्तं तन्त्र-चतुष्टयम्॥  
अष्टाशीति-सहस्राणां ग्रन्थ-सङ्ख्यात्रिणा तथा  
सत्य-काण्डं कर्म-काण्डं ज्ञान-काण्डाह्वयन्तथा॥  
चतुष्षष्टि-सहस्राणां ग्रन्थम्प्रोवाच काश्यपः  
अष्टा-विंशति-साहस्रं काश्यपेनाधिकङ्कृतम्॥  
एषाञ्चतुर्विधानान्तु मूलं तत्सूत्रमुच्यते  
क्वचित्कालान्तरे विष्णुर्नर-नारायणावृषी॥  
बदरी-षण्डमासाद्य लोक-रक्षाञ्चकार ह  
तस्यावतारं ज्ञात्वातु विखना मुनि-पुङ्गवः॥  
तत्र गत्वा जगन्नाथं नर-नारायणात्मकम्  
प्रणम्य शिरसा भूमौ श्री-विष्णोराज्ञया मुनिः॥  
आराधनन्तथा चक्रे यदर्धमवतारितः  
तदा प्रभृति देवेशो लोकसंरक्षणाय वै॥  
यत्र यत्रैव भूम्यान्तु अर्चा-रूपेण वर्तते  
तत्र तत्रत्य-भूपेन चानीता स्म तदाज्ञया॥  
वयं वैखानसाविप्राः पुत्र-पौत्रादिभिस्सह  
आराधयामो लक्ष्मीशमाचार्यानुग्रहात्तथा॥  
श्री-पुण्ड्राख्यं महा-ग्रामं सम्प्राप्य-तदनन्तरम्  
चोल-भूपेन चानीता धार्मिकेण महात्मना॥  
स्थापिताश्च भविष्यन्ति विस्तृता विष्णु-पूजकाः  
एतद्वः कथितं विप्रा ह्यस्मदाचार्य-सम्भवम्॥  
यश्शृणोति पठन्वापि सयाति परमाङ्गतिम्  

इति श्री-वैखानसे मरीचि-प्रोक्ते आनन्द-संहितायां सप्तदशोध्यायः 

[[79]]

अतः परम्प्रवक्ष्यामि वैखानस-विभूषणम्  
भगवद्देव-संवादं शृणुध्वं मुनि-सत्तमाः॥  
क्वचित्कालान्तरे देवा विष्णु-पूजा-कृतोद्यमाः  
विष्णु-लोकं ययुस्सर्वे स्व-स्व-दोषापनुत्तये॥  
ब्रह्मा च शूल-पाणिश्च पार्वती च सरस्वती  
नागाविद्याधराश्चैव यक्ष-गन्धर्व-किन्नराः।  
सिद्ध-चन्द्र-सुनन्दाद्या अष्ट-दिक्पालकैस्सह   
वसवोद्वादशादित्या रुद्रा एकादशास्तथा॥  
सप्तर्षयो नव-ब्रह्मा-मनवश्च चतुर्दश  
नव-ग्रहाश्चाप्सरसश्शची च गज-वाहनः॥  
एते देवास्समाजग्मुर्विष्णु-लोकं परं पदम्  
तत्र स्थितं महा-विष्णुं सृष्टि-स्थित्यन्त-कारिणम्॥  
महा-लक्ष्म्या च भूम्या च सेवितं पद्म-लोचनम्  
भगवन्तं नमस्कृत्य प्राहुस्ते विबुधोत्तमाः॥ 

देवाः --

> नारायणः परम्ब्रह्म तत्वं नारायणः परः  
नारायण-परोज्योतिरात्मा नारायणः परः॥  
एवं श्रुत्युक्त-रूपाय नमस्ते विश्व-मूर्तये  
नमोनमस्ते गोविन्द नमश्श्री-वत्स-लाञ्छन॥  
त्वन्नामस्मरणात्-पापमशेषं नः प्रणश्यति  
त्वद्दर्शनेन किमुत सर्वकल्मषहारिणा॥  
अस्माकं विमलं चेतो मेघ-मुक्तोरविर्यथा  
चन्द्रोदये समुद्रस्तु यथावृद्धिमवाप्नुयात्॥  
तथास्माकं शरीराणि पुष्टानि विविधानि च 
एवं स्तुत्वा समीपे तु तूष्णीमासन्-बुधा-दयः 
अथ नारायणोदेवः प्रत्युवाचामरांस्तदा 

श्री-भगवान् --

> दैत्यैश्च दानवैश्चैव राक्षसैश्च प्रपीडिताः॥  
यत्र कुत्र च लोकेषु अनाचारः प्रवर्तते  

[[80]]

> देव-स्थानं त्वपेक्ष्यैव यः कश्चन परन्तपः॥  
किङ्करोतीह केनैव कारणेन समागताः  
अन्योन्य-कलहोवापि भयं यत्र किमद्भुतम्॥  
एतत्समस्तं विस्तार्य किङ्कार्यं वक्तुमर्हथ 

देवाऊचुः --

> वरेण्य! यज्ञ-पुरुष प्रजा-पालन-तत्-पर! 
न राक्षस-भयं तत्र दुराचारो न हि क्वचित्  
देव-स्थानन्त्वपेक्ष्यैव नोग्रं चरति कश्चन॥  
अन्योन्यकलहोवापि नभयं नाद्भुतं तथा  
किन्तु पूजा-विधानार्थं त्वत्समीपं जयं गताः॥  
त्वत्-पूजया सुरास्सर्वे मनुष्याः पाप-कारिणः  
लभन्ते परमैश्वर्यं सद्गतिं मधु-सूदन!  
तस्माद्वयं विमुक्त्यर्थं स्व-स्व-दोषापनुत्तये  
सर्वैश्वर्य-प्रदातारम् इच्छन्तो ऽर्चितुम् आगताः॥  
त्वद्-अर्चने वयं शक्ताः कथं संसार-मज्जिताः  
प्रमाणेन दिशो भूमिं गगनं परिवारिताः॥  
किं वर्णं वाथ देवेश किं प्रमाणं तव प्रभो!  
सप्तर्षयस् समुद्राश् च पर्वतास् सरितो गणाः॥  
वसवो द्वादशादित्या रुद्रा-एकादशस् तथा  
तव कुक्षौ तु विद्यन्ते भुवनानि चतुर्दश॥  
माहात्म्यं विश्व-रूपात्मन् वक्तुं तव न शक्यते  
एवमुक्तास् सुरास् सर्वान् गोविन्दः प्रत्युवाच ह॥ 

श्री-भगवान् --

> मत्-पूजया सुरास् सर्वे मनुष्याः पाप-कारिणः  
नारदादि-मुनीन्द्राश् च सद्गतिं प्राप्नुवन्ति हि॥  
देवादयस् तथा यूयं कुरुथञ् चार्चनं क्रमात्  
युष्मद्-अन्यस् तु को वा माम् अर्चयिष्यति भक्तिमान्॥  
तथापि देवाश् शृण्वन्तामवधान-समन्विताः  
ब्रह्मेशान-सुरेन्द्राश् च वसिष्ठाद्या महर्षयः॥  
ममार्चन-विधौ नार्हास् स्व-स्व-दोष-प्रदूषिताः 

[[81]]

देवा ऊचुः --

> स्व-तेजो व्याप्त-दिक्-चक्र महिमन् मधुसूदन!  
को वा तेषां महान्दोषस् तन्नो ब्रूहि सुनिश्चितम्

श्री-भगवानुवाच --

> विधेश् चतुर्मुखत्वाच्च शूलिनस् त्रि-विलोचनात्॥  
अङ्गाधिका द्वि-रूपत्वाद्दोष एष तदाश्रितः  
इन्द्रस् सहस्र-नेत्रत्वाद्दोष दुष्टस् तथैव च॥  
अन्येषां योनि-जन्यत्वाद्वसिष्ठादि तपस्विनाम्  
तस्मादनर्हास् ते सर्वे मम पूजा-विधौ सुराः॥ 
केवलं भक्ति-मात्रेण सन्तुष्टो भवतां सदा  
वैखानसं विना नान्यस् साक्षाद् अर्चितुम् अर्हति॥ 
वैखानसे मम मनस् सर्वदा रमते सुखम् 

देवा ऊचुः --

> त्वदर्चन-परान् अस्मान् किं वा वैखानसे मतिः॥ 
कथं कृता त्वया ब्रह्मन् तद् वदस्व कृपा-निधे! 

श्री-भगवानुवाच --

> शृणुध्वं विबुधास् सर्वे ब्रह्मणः पूर्वम् एव हि॥ 
ज्ञापितं सङ्ग्रहेणैव तथापि च वदाम्यहम्  
प्रजा-पतिस् सर्जादावाकाशं सलिलं तथा॥  
अग्निं वायुं महीञ् चैव मनुष्यादीन् क्रमादसौ  
तदा तु लोक-रक्षार्थं वैखानसम् उरस् स्थले॥  
मया सृष्टो मद्-अर्चार्थं तेन सर्वे ऽर्चयन्तु माम्  
वैखानसं विनान्ये वा देवता ऋषयस् तथा॥  
मनुष्या वार्चनं कर्तुं न शक्ता मम देवताः  
उरस् स्थले च जन्यत्वान्ममानुज्ञा-वशः प्रियः॥  
वैखानसो मम सुतस् तस्माद् वैखानसो वरः  
द्रुमाद्या लक्ष-विंशत्यः पयो-जन्याश् च लक्षकम्॥  
रुद्र-सङ्ख्या-क्रमी-भूत्वा पक्षिणान् दश-लक्षकम्  
सप्त-कोटि-पशूनाञ् च तत ऊर्ध्वञ् च मानुषाः॥  
ब्रह्म-योनि-शतं प्राप्य बहु-जन्म-तपः फलात्  
वैखानस त्वं प्राप्तो ऽभून् ममांशश् च स वै नरः॥ 

[[82]] 

> श्रुति-स्मृति पुराणेषु श्रेष्ठं वैखानसं स्मृतम्  
तस्मात्तेनैव मुनिना कुरुध्वं मम चार्चनम्॥  
एवमुक्त्वा हरिस्तूष्णीमासीद्भक्तानुकम्पया  

इति श्री-वैखानसे मरीचि-प्रोक्ते आनन्द-संहितायाम् अष्टादशोध्यायः 

> अतः परं प्रवक्ष्यामि माहात्म्यं तस्य वै मुनेः  
श्रुत्यादिषु प्रसिद्धं हि शृणुध्वं शौनकादयः॥  
एवं-वदन्तं लक्ष्मी-शमब्रुवन्त्रि-दशा वचः  
श्रुति-स्मृति-पुराणेषु प्रमाणं ज्ञातुमुद्यताः॥ 

देवाऊचुः --

> चिर-कालं तपः कृत्वा चान्द्रायण-महा-व्रतम्  
शरीरञ्चकृशङ्कृत्वा युष्मद्वर-प्रसादतः॥  
अस्मान्विना विखनसे कोविशेषस्तवानघ  
श्रुति-स्मृति-पुरेणेषु किं प्रमाणं वद प्रभो! 

भगवानुवाच --

> आत्मा वै पुत्र-नामासीद्विष्णोर्विश्व-कुटुम्बिनः  
वैखानसाह्यौरसाश्च दत्त-पुत्राश्च दीक्षिताः॥  
देवादयस्तु मद्भक्ता दासाश्चान्ये मही-तले  
पुत्रा एव पितुः पूजां स्व-भावादेव कुर्वते॥  
पित्रोर्यद्यद्वस्तु-जातं तत्पुत्रस्स्वीकरिष्यति  
तस्माद्वैखानस-श्रेष्ठो मदर्चन-विधौ सुराः॥ 
श्रुति-स्मृति-पुराणेषु प्रमाणञ्च वदाम्यहम् 

श्रुतिः --

> येनखाः। ते वैखानसाः। ये वालाः। ते वाल-खिल्याः

इति वैखानसं पूर्वेहँ साम भवतीति कात्यायनोपनिषदि। अथ पञ्च-ऋषयः वैखानसं भवति। वैखानस ऋषिर्ब्रह्मणश्चायुषं भवति। छान्दोग्ये 

> धेनुर्वहाणामदितिस्सुराणां ब्रह्मा ऋभूणां विखनामुनीनाम् इति। सीतोपनिषदि - 

> वैखानसमुनेः पूर्वं विष्णोर्वाणी समुद्भवेत् 

इति। 

आश्वमेधिकेः --

> अश्वत्थः कपिला गावस् तुलसी विखनो मुनिः 
चत्वारो मत्-प्रिया राजन्-तेषां वैखानसो वरः।  
वैखानसा मम सुतादासाश्चान्ये मही-तले  
मत्पुत्राणां न चिह्नानि दासाश्चिह्न-समन्विताः।  
वैखानसानां सर्वेषां गर्भ-वैष्णव-जन्मनाम्  

[[83]]

> अहमेव स्वयं गर्भे मन्मुद्रां धारयाम्यहम्। 

आगमे --

> अज्ञानादर्ध-लोभाद्वा मोहाद्वा पर-पीडनात्  
तप्त-मुद्रोभवेद्यस्तु स्पृष्टुं नार्हति केशवम्॥  वैखानस-कुले जाता अज्ञानात् तप्त-धारिणः  
प्रायश्चित्तं महा-शान्तिं क्रमादर्हन्ति शास्त्रतः॥  
ऋषि-प्रोक्त विधानत्वाद्देवलत्वं नविद्यते  
वैखानस-कुले जातः पाञ्चरात्रेण दीक्षितः॥  
न दीक्षितो न जातोवै स वै देवलकः स्मृतः  
अज्ञानाद्वा बलान्मोहाद्यदि चक्राङ्कितो भवेत्॥  
वैखानसोपि सोवध्यस्स्पृष्टुं नार्हति केशवम्  
आचार्यमालयञ्चैव प्रतिमां बलि-पीठकम्॥  
शरीरमेव देवस्य अर्चकस्तु सदा हरिः 

आश्वमेधिके --

> वैखानसो विष्णु-सुतस्सदा विष्ण्वर्चने रतः  
तस्यास्ति महतीशुद्धिस्स्वर्णस्येव हि सर्वदा॥

भारते --

> आत्म-योनिस्स्वयञ्जातो वैखानस्साम-गायनः  
विखनस्सर्जिताः पुत्रा वर्तन्ते बहवोऽधुना॥  
तेषां विखानसोमुख्या मुनेः पञ्च-महर्षयः  
काश्यपोत्रिर्भृगुरहं शिष्या बोधायनस्तथा॥  
बोधायनो गुरु-द्रोही शास्त्र-व्युत्क्रमवानभूत्  
तस्माद्बोधायने सूत्रे श्रौतधर्मो न विद्यते ॥  
बहुना किमुवक्तव्यं न तेन सदृशः पुमान्  
तस्माद् यूयन् तु देवाद्यास्तेन सर्वेऽर्चयन्तु माम्॥  
सत्यं सत्यं पुनस्सत्यं ब्रवीमि सुर-सत्तमाः  
तच्छ्रुत्वा देव-देवस्य वाक्यं सत्येन संयुतम्॥  
भगवन्तं प्रणम्याथ धन्यास् स्म इति वादिनः  
अनुज्ञाप्य तथा जग्मुस्स्व-लोकञ्च सुरादयः॥  
हरेराराधनं चक्रुर्वैखानस-कुलोद्भवाः  
शृण्वतां सर्व-पाप-घ्नं साक्षान्मोक्ष-प्रदं शुभम्॥ 

इति श्री-वैखानसे मरीचि-प्रोक्ते आनन्द-संहितायाम् एकोनविंशोध्याय 
विखनसोत्पत्ति-क्रमः सम्पूर्णः 

[[84]]

श्री-विखनस-महा-गुरवे नमः 

## विखनसाष्टोत्तर-शतनामस्तोत्रम् 

अस्य श्री-विखनसाष्टोत्तर शत-महा-मन्त्रस्य 

> भृगुर्महर्षिः, अनुष्टुप् छन्दः श्रीमन्नारायणो देवता। आत्म-योनिस् स्वयञ्-जात इति बीजम्। गर्भ-वैष्णवयति शक्तिः। शङ्ख-चक्र-गदा-पद्मेति कीलकम्। शार्ङ्गभृन् नन्दकीत्यस्त्रम्। निगमागम इति कवचम्। परमात्म्यसाधक इति नेत्रम्। परञ्-ज्योति-स्व-रूपे विनियोगः। सनकादि योगीन्द्र भक्ति-प्रदेति ध्यानम्। अष्ट-चक्रमिति दिग्बन्धः। श्री-विखनस-ब्रह्म-प्रीत्यर्थे जपे विनियोगः। 

ध्यानं --

> चक्राब्-जेप्सित-दाभयोद्धृत-चतुर्बाहुं रमा-नन्दनम्  
हस्ताब्-जं हरि-मानसोद्भवमहं पद्मोद्भवस्याग्रजम्  
विद्युत्-दण्डक-मण्डलादि-भरितं गर्भस्थ-चक्राङ्कनम्॥  
वन्दे असृग्-घरिणाजिनं विखनसं योग-प्रभा-वल्लभम्  
श्रीमान् योग-प्रभाव-ज्ञो मन्त्र-वेत्ता त्रि-लोक-धृत्  
श्रवणे श्रावणे मासि सम्भवो गर्भ-वैष्णवः  
भृग्वादि-मुनि-पुत्रश्च त्रि-लोकात्मा परात्परः  
परञ्-ज्योतिस् स्व-रूपात्मा सर्वात्मा सर्व-शास्त्र-भृत्॥  
योगि-पुङ्गव-संस्तुत्यः स्फुटत्-पाद सरोरुहः  
वेदान्त-वेद्य-पुरुषो वेदाङ्गो वेद-सार-भृत्  
सूर्येन्दु-नयन-द्वन्द्व-स्वयम्-भूर् आदि-वैष्णवः  
आर्त-लोक-मनः पद्म-रञ्जित-भ्रमरात्मकः  
राजीव-लोचनश् शौरिः सुन्दरः पुरुषोत्तमः  
समाराधन-दीक्षो वा स्थापक स्थानिको ऽर्चकः  
आचार्यस् त्रि-जगज्-जेता जगन्-नाथो जनार्दनः  
शत-कोटि-सहस्रांशु तेजोवान् दिव्य-विग्रहः  
भोक्ता गोप्तामरेन्द्रो वा सुमेधा धर्म-वर्धनः 

[[85]]

> क्षेत्रज्ञः पुण्डरीकाक्षश् श्रेष्ठो गाम्भीर्य-सद्-गुणः  
जितेन्द्रियस् सुप्रसादो ह्यप्रमेयः प्रकाशनः  
हृत्-कराब्जो रमा-पुत्रो मृग-चर्माम्बरो ऽच्युतः  
पद्मोद्भवाग्रजो मुख्यो धृत-दण्ड-कमण्डलुः  
वैखानसागम-निधिर्-नैक-रूपो निरञ्जनः  
गर्भ-चक्राङ्कित धरश् शुचिस् साधुः प्रतापनः  
योग-ब्रह्मापर-ब्रह्मा निरामय-तपो-निधिः  
माधवाङ्घ्रि-सरो-जात पूजार्हश् श्री-चतुर्-भुजः  
अनघो-भगवान् विष्णुर्-विजयो नित्य-सद्-गुणः  
विराण्-मानस-पुत्रो वा शङ्ख-चक्र-धरः परः  
क्रोध-हा शत्रु-हा दृश्यः ब्रह्म-रूप्यार्त-वत्सलः  
का महा-धर्म-भृद्-धर्म विशिष्टश् शाश्वतश् शिवः 
अव्ययस् सर्व-देवेशस् त्वचिन्त्यो भय-नाश-कृत्  
भोगीन्द्रो भोग-पुरुष आदि-देवो महात्मकः  
वैखानस-मुनि-श्रेष्ठ निधिस् स्यात् काञ्चनाम्बरः  
नियमस् सात्त्विक-श्रीदस् तारणश् शोक-नाशनः  
अर्चनाक्षम-योगीशश् श्री-धरो ऽर्चिश् शुभो महान्  
मुक्ति-दः परमैकान्तिः श्री-निधिश् श्री-करश् शुचिः  
चन्द्रिका-सान्द्र-धवल-मन्द-हास-युताननः  
वैखानसो विखनसो विखना-मुनि-पुङ्गवः  
दयालुस् सत्य-भाषो वा सुमूर्तिर् दिव्य-मूर्तिमान्  
इत्येवं श्री-विखनसो नाम्नामष्टोत्तरं शतम्  
यात्रा-काले विशेषे च ज्ञानाज्ञान कृते ऽपि च  
स्नानेषु सर्व-कालेषु सूर्य-चन्द्रोपरागके  
प्रयाणे भोजने तल्पे विद्यारम्भे महोत्सवे  
त्रि-सन्ध्यायाम् पठन् नित्यं सर्वत्र विजयी भवेत्  
भव्याय मुनि-वर्याय परि-पूताय वाग्मिने  
योग-प्रभा-समेताय तस्मै विखनसे नमः 

हरिः ओम् श्री-विखनसाष्टोत्तर-शत-नाम-स्तोत्रं सम्पूर्णम् 

[[86]]

## निरुक्ताधिकारे श्री-विखनसाष्टोत्तर-शतनामस्तोत्रम्

> विमल-कमल-हारं विश्रुताचार-पूरम्  
विनमित-सुर-वारं कॢप्त-लोकोपकारम्  
विमत-जन-विदूरं विष्णु-चेतो विहारम् 
विखनस-मुनि-सूरिं वेद-सारज्ञ-मीडे।  
ॐ श्री-विखनसाचार्य गुरवे ब्रह्म-रूपिणे  
विष्णु-प्रिय-कुमाराय रौरवाजिन-वाससे  
समारूढ-कुरङ्गाग्र्य वाहनाय महात्मने  
शुद्ध-स्फटिक-रूपाय नभो मास्यवतारिणे॥  
महा-वैष्णव नक्षत्र सम्भवाय वराय च  
विष्ण्वर्चा-पर-तन्त्राय सूत्र-काराय योगिने॥  
योग-प्रभा-समेताय हरि-मानस-जन्मने  
दिव्य-विज्ञान-कान्ताय दोष-भञ्जन-कारिणे॥  
वैखानस-मताधार मूल-कन्दाय विष्णवे  
किङ्करी-कृत-भृग्वादि मुनि-मण्डल-चारिणे॥  
गर्भ-वैष्णव-सिद्धान्त-स्थापकाय च वाग्मिने  
ऋग्-यजुस् साम-लोलाय वेद-मातृ-सखाय च॥ 
ब्रह्मात्म-जन्मने विश्व पुण्याय पुरुषाय च  
चतुर्बाहु-धृताब्जारि वरदा भय-शालिने॥  
अक्ष-मालालङ्कृताय तुलसी-दाम-धारिणे  
ललाटान्तोर्ध्व-पुण्ड्राग्र किरीट-मणि-हारिणे॥  
हेम-कुण्डल-रत्नार्चिर्-मण्डित-श्रवणाय च  
सर्वागम-निवासाय सर्व-शास्त्र-विनोदिने॥  
विद्यारण्य-वसन्ताय विप्र-नारायणाय च  
सनत्-कुमार-वेद्याय सनकार्ध-शरीरिणे॥  
सनन्दाध्यात्म-गुरवे वाल-खिल्य-सखाय च  
वान-प्रस्थावतंसाय वैयासिक्य स्तुताय च॥ 

[[87]]

> वसिष्ठार्चित-पादाय वाम-देव-स्तुताय च  
पाषण्ड-शैल-वज्राय बौद्ध-चार्वाक-वैरिणे॥  
वितर्काहि-पतङ्गाय जैन-ध्वान्त-विवस्वते  
न्यग्रोध-पर्ण-कीटाय क्षीर-सागर-शायिने॥ 
षडागम-समर्थाय षण्-मत स्थापकाय च  
अनादि-विष्णु-भावाय वैदिकाय शिवाय च॥  
शिल्पाचार्याय शिष्टाय सिद्धाश्रम-निवासिने  
भृग्वादि-मुनि-पित्रे च वाणी-गान-प्रियाय च॥  
सहस्र-कोटि-गन्धर्व-सहिताय हिताय च  
अर्चावतार-रूपाय हरि-रूप-स्वरूपिणे॥  
नाना बिम्ब-प्रतिष्ठात्रे शिव-मित्राय योगिने  
मैत्रावरुण-वन्द्याय दत्तात्रेयार्थिताय च॥  
हयग्रीव-स्व-रूपाय शेषाय सुमुखाय च  
आचार्याय स्थापकाय दीक्षितायार्चकात्मने॥  
समाराधन-धाम्ने च स्थानि-काय-मनोभुवे  
शोभनाङ्गायशुद्धाय योग-मायानु सारिणे॥  
सप्त-कोटि-महा-मन्त्र-स्व-तन्त्र-भवनाय च  
वैराग्य-जन्म-देशाय वासवाय यशस्विने॥  
धौत-यज्ञोपवीताय कुशास्तरण-शायिने  
पञ्च-यज्ञाधिकाराय महा-यज्ञ-स्व-रूपिणे  
अग्नि-होत्र-प्रतिष्ठात्रे अग्नि-कल्पाय यज्विने  
चत्वारिंशन्-महा-कर्म प्रतिष्ठाय महेष्टये॥  
लक्ष्मी-विशिष्ट-सिद्धान्त-स्थापकाय विलासिने॥  
अनन्त-वेद-वेदान्त-रहस्य परिशीलिने॥  
निरन्तर-पदाक्रान्त-सार्वभौमाय मायिने 
नित्य-सूरि-समेताय नारायण-सुताय च॥ 
अनेक-देशिकाचार्य पारिषद्य सदस्विने 

[[88]]

> विदुषे विद्वदग्रण्यै विशाल-नयनाय च॥  
महा-भागवत-श्रेष्ठ-पूजितायास् तु मङ्गलम्  
विशिष्टाद्वैत-सिद्धान्त मूल-भूताय मङ्गलम्  
वैखानस-मुनीन्द्राय कूटस्थायास् तु मङ्गलम्  
एतद्-अष्टोत्तर-शतं वैखानस-मुनेः प्रियम्॥  
अस्मद्-आचार्य भूतैस् तु कीर्तितं भार्गवादिभिः  
एतद् अष्टोत्तर-शतं महैश्वर्य-प्रदं भुवि॥  
आयुर्-आरोग्य-दं भव्यं सर्व-काम-प्रदं नृणाम्  
योजपेच्-च त्रि-सन्ध्यायां स याति परमां गतिम्॥  

इति श्री-वैखानसे भृगु-प्रोक्ते निरुक्ताधिकारे श्री-वैखानसाष्टोत्तर-शत-नाम स्तोत्रं सम्पूर्णम् 

[[89]]

## विखनसाचार्यस्तोत्रपाठः

अतः परं प्रवक्ष्यामि ह्य् आचार्यस्य महात्मनः  
वैखानसस्य देवर्षेः स्तोत्र-पाठम् इदं परम्॥  
यः पठेच्-छ्रुणुयान्-नित्यं वैखानस-कुलोद्भवः  
इह लोके सुखं भुङ्क्त्वा स याति परमां गतिम्  
देव-राज-दया-पात्रं धी-भक्त्यादि-गुणार्णवम्  
भृग्वादि-मुनिभिर्-मान्यं वन्दे श्री-विखनो मुनिम्॥  
श्री-लक्ष्मी-वल्लभारम्भां.... परम्पपराम्॥

[[90]]

> वन्दे विखनसं साक्षात्.... प्रवर्तकम्॥  
नारायणः पिता यस्य.......... विखनसे नमः॥  
अखण्ड-मण्डलाकारं व्याप्तं येन चराचरम्  
तत्-पदं दर्शितं येन तस्मै श्री-गुरवे नमः  
श्रुति-स्मृति-नदी-पूर्णं......... श्री-विखनोर्णवम् ॥  
श्रवणे श्रावणे शुक्ल-पूर्णिमा इन्दु-वासरे  
सिंह-लग्ने च संयुक्ते नैमिशारण्यम् आगतम्॥  
नारायणस्य यश् चात्मा विखना इति वर्तते  
वेद-वेदाङ्ग-तत्त्वज्ञं तं वन्दे विखनो मुनिम्॥  
पद्म-नाभ-मनो जातं विष्णु-पूजा-विशारदम्  
कुशासने समासीनम् ऊर्ध्व-पुण्ड्रं पवित्रकम्॥  
किरीट-हाराभरण-कुण्डलाङ्गद-भूषितम्  
शिखा-यज्ञोपवीताभ्यां त्रि-दण्डेन विराजितम्॥  
वरदा-भय-हस्ताब्जं शङ्ख-चक्र-धरं प्रभुम्  
पद्मं तु दक्षिणे हस्ते धारिणं पीत-वाससम्  
कमण्डलु-घटैर्-युक्तं ब्रह्मर्षि-गण-सेवितम्  
तुलसी-पद्म-मालाभिस् तपसा च सुशोभितम्॥  
पारमात्मिक-मन्त्रज्ञं विखनो मुनिम् आश्रये  
चक्राब्जेप्सितदा भयोद्धृत-चतुर्भाहु... योग-प्रभा-वल्लभम्॥  
वेदान्त-वेद्यम् अखिलार्ध-विदां वरिष्ठम्  
श्री-कान्त-पाद-सरसी रुह लग्न-चित्तम्॥  
केयूर-हार-मणि-राज-विभूषिताङ्गम्  
शान्तं सदा विखनसं मुनिम् आश्रयामि॥  
कण्ठावलग्न-तुलसी-नलिनाक्ष-माला  
कान्त्या विलिप्त पृथु-पीन-भुजान्तरालम्  
स्वर्णाम्बु-जात-वदनोल्लसद्-ऊर्ध्वं पुण्ड्रम्  

[[91]]

> शान्तं सदा विखनसं मुनिम् आश्रयामि॥  
श्री-वासुदेव-चरणाम्बुज भृङ्ग-राजम्  
कामादि-दोष-दमनं पर-विष्णु-रूपम्  
वैखानसार्चित-पदं परमं पवित्रम्  
शान्तं सदा विखनसं मुनिम् आश्रयामि॥  
चन्द्रादित्य-विलोचनं मम गुरुं क्षीराब्धि-कन्या-सुतम्  
सूत्रानन्त-समस्त तन्त्र-विदुषाम् अज्ञान विच्छेदनम्  
तं साक्षात्-पर वासुदेव-चरण-द्वन्द्वाम्बुजार्चा परम्  
भक्तानन्त-गुण-प्रदं विखनसं नित्यं प्रपद्ये विभुम्॥  
वसन्त-चूतारुण-पल्लवाभं ध्वजाब्ज-वज्राङ्कुश-चक्र-चिह्नम्  
वैखानसाचार्य-पदारविन्दं योगीन्द्र-वन्द्यं शरणं प्रपद्ये॥  
प्रत्युप्तगारुत्मतरत्नपाद स्फुरद्-विचित्रासन सन्निविष्टम्  
वैखानसाचार्य-पदारविन्दं सर्वाभिवन्द्यं शरणं प्रपद्ये॥  
प्रतप्त-चामीकर-नूपुराढ्य-कर्पूर-काश्मीरज-पङ्क-रक्तम्  
वैखानसाचार्य-पदारविन्दं सद्-अर्चितं तच्-चरणं प्रपद्ये॥  
सुरेन्द्र-दिक्-पाल-किरीट-दीप्त-रत्नांशु-नीराजन-शोभमानम्  
वैखानसाचार्य-पदारविन्दं सुरेन्द्र-वन्द्यं शरणं प्रपद्ये॥  
इक्ष्वाकु-मान्धातृ-दिलीप-मुख्य-महीश-मौलिस्थ-किरीट-जुष्टम्  
वैखानसाचार्य-पदारविन्दं महीश-वन्द्यं शरणं प्रपद्ये॥  
दितेस् सुतानां कर-पल्लवाभ्यां सं लालितं तत्-सुर-पुङ्गवाभ्याम् (नाम्)  
वैखानसाचार्य-पदारविन्दं सुरारि-वन्द्यं शरणं प्रपद्ये॥  
भृग्वत्रि-साङ्गीरस-काश्यपाद्यैर्-मरीचि-मुख्य-प्रवरैस् सुपूज्यम्  
वैखानसाचार्य-पदारविन्दं मुनीन्द्र-वन्द्यं शरणं प्रपद्ये॥  
क्षेत्राणि तीर्थानि वनानि भूमौ तीर्थानि कुर्वन्-रजसोत्थितेन  
वैखानसाचार्य-पदारविन्दं सञ्चारितं तच्-छरणं प्रपद्ये॥  
दीनं भवाम्भोधि-गतं नृ-शंसं वैखानसाचार्य-पदाम्बु-राशौ

[[92]]
I
> त्वत्-पाद-पद्मस्थ-पराग-वर्षैर्-दोषाकरं मां कृपयाभिषिञ्च  
वैखानसाचार्य-पदाङ्कितं यः पठेद्धरेर्-अर्चन-याग-काले  
सुपुत्र-पौत्रान्-लभते च कीर्तिम् आयुष्यम् आरोग्यम् अलोलुपत्वम्॥  
येषाम् आसीद्-आदि-वैखानसानां जन्म-क्षेत्रं नैमिशारण्य-भूमिः  
देवो येषां देवकी-पुण्य-राशिस् तेषां पाद-द्वन्द्व-पद्मं प्रपद्ये॥

## आचार्यमङ्गलम्

> लक्ष्मी-वल्लभ-सङ्कल्प-वल्लभाय महात्मने  
श्रीमद्-विखनसे तुभ्यं मुनि-वर्याय मङ्गलम्॥  
लक्ष्म्या मातृ-मते तस्याः पत्या पितृ-मते ऽनघैः  
भृग्वाद्यैः पुत्रिणे अस्माकं सूत्र-काराय मङ्गलम्॥  
स्व-सूत्र-विहितोत्कृष्ट-विष्णु-बल्याख्य-कर्मणा  
गर्भ-वैष्णवता-सिद्धि-ख्यापकायास्तु मङ्गलम्॥  
भक्त्या भगवतः पूजां मुक्त्युपायं श्रुतीरितम्  
स्वयं दर्शयते अस्माकं सूत्रकाराय मङ्गलम्॥  
श्री-वेङ्कटेश-करुणा-प्रवेशाग्र-भुवे सदा  
करुणा-निधये अस्माकं गुरवे ते अस्तु मङ्गलम्॥  
नारायण-परं सूत्रं श्रुति-वाक्यैक-संश्रयम्  
प्रकाश्य-सूत्रकाराणां दृषते मूर्ध्नि मङ्गलम्  
विष्णोः परत्व कथन-पूर्वम् अर्चा-विधायिने  
श्रीमद्-विखनसे नित्यं गुरवे तेऽस्तु मङ्गलम्।  
जन्मन्येव स्व-भुजयोर्ध्वयोश् शङ्खारि-धारिणे  
वरदा भय-हस्ताय मुनि-राजाय मङ्गलम्॥  
आत्मनो मुनि-राजत्व-सूचनाय च मूर्धनि  
किरीट-धारिणे पाप-हारिणे ते अस्तु मङ्गलम्॥  
योग-निष्ठ-प्रभा-युक्त स्व-रूप-प्रतिभानवे

[[93]]

> गुरवे विखनो नाम्ने विष्णु-पुत्राय मङ्गलम्॥  
य इदं पद्य-दशकं विखनो मङ्गलाभिधम्  
पठेद्वा श्रुणुयात्-तस्य मङ्गलं तनुयात्-प्रभुः

आचार्य-मङ्गलं समाप्तम्

> नारायणं स-कमलं सकलामरेन्द्रम्  
वैखानसं मम गुरुं निगमागमेन्द्रम्  
भृग्वत्रि-काश्यप-मरीचि-मुखान्-मुनीन्द्रान्  
सर्वान्-अहं कुल-गुरून् प्रणमामि मूर्ध्ना॥ 