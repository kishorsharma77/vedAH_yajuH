+++
title = "४१"

+++

<details><summary>भास्करोक्त-विनियोगः</summary>

1उत्तरानुवाकौ सूक्तविशेषौ आरण्यकत्वाविशेषाद् इहाम्नातौ ।  
 
तत्रेदं प्रथमं भर्तृसूक्तं 'मृत्यवे वेहतम्' इत्यत्र पशूनां नारिष्टानन्तरमुपहोमा एते ।  
 
प्राणः मृत्युरूपेण स्तूयते - अन्त्या अनुष्टुप् ।  

</details>


भ॒र्ता सन्भ्रि॒यमा॑णो बिभर्ति ।  
एको॑ दे॒वो ब॑हु॒धा निवि॑ष्टः ।  
य॒दा भा॒रन्त॒न्द्रय॑ते॒ स भर्तु᳚म् ।  
नि॒धाय॑ भा॒रं पुन॒रस्त॑मेति ।  
तमे॒व मृ॒त्युम॒मृत॒न्तमा॑हुः ।  
तं भ॒र्तार॒न्तमु॑ गो॒प्तार॑माहुः ।  
स भृ॒तो भ्रि॒यमा॑णो बिभर्ति ।  
य ए॑न॒व्ँ वेद॑ स॒त्येन॒ भर्तु᳚म् ।  
स॒द्यो जा॒तमु॒त ज॑हात्ये॒षः ।  
उ॒तो जर॑न्त॒न्न ज॑हा॒त्येक᳚म् ।  
(41)  

उ॒तो ब॒हूनेक॒मह॑र्जहार ।  
अत॑न्द्रो दे॒वस्सद॑मे॒व प्रार्थः॑ ।  
यस्तद्वेद॒ यत॑ आब॒भूव॑ ।  
स॒न्धाञ्च॒ याꣳ स॑न्द॒धे ब्रह्म॑णै॒षः ।  
रम॑ते॒ तस्मि॑न्नु॒त जी॒र्णे शया॑ने ।  
नैन॑ञ्जहा॒त्यह॑स्सु पू॒र्व्येषु॑ ।  
त्वामापो॒ अनु॒ सर्वा᳚श्चरन्ति जान॒तीः ।  
व॒थ्सं पय॑सा पुना॒नाः ।  
त्वम॒ग्निꣳ ह॑व्य॒वाह॒ꣳ॒ समि᳚न्थ्से ।  
त्वं भ॒र्ता मा॑त॒रिश्वा᳚ प्र॒जाना᳚म् ।  
(42)  

त्वय्ँय॒ज्ञस्त्वमु॑वे॒वासि॒ सोमः॑ ।  
तव॑ दे॒वा हव॒माय॑न्ति॒ सर्वे᳚ ।  
त्वमेको॑ऽसि ब॒हूननु॒प्रवि॑ष्टः ।  
नम॑स्ते अस्तु सु॒हवो॑ म एधि ।  
नमो॑ वामस्तु शृणु॒तꣳ हवं॑ मे ।  
प्राणा॑पानावजि॒रꣳ स॒ञ्चर॑न्तौ ।  
ह्वया॑मि वां॒ ब्रह्म॑णा तू॒र्तमेत᳚म् ।  
यो मान्द्वेष्टि॒ तञ्ज॑हितय्ँ युवाना ।  
प्राणा॑पानौ सव्ँ विदा॒नौ ज॑हितम् ।  
अ॒मुष्यासु॑ना॒मा सङ्ग॑साथाम् ।  
(43)  

तं मे॑ देवा॒ ब्रह्म॑णा सव्ँ विदा॒नौ ।  
व॒धाय॑ दत्त॒न्तम॒हꣳ ह॑नामि ।  
अस॑ज्जजान स॒त आब॑भूव ।  
यय्ँय॑ञ्ज॒जान॒ स उ॑ गो॒पो अ॑स्य ।  
य॒दा भा॒रन्त॒न्द्रय॑ते॒ स भर्तु᳚म् ।  
प॒रास्य॑ भा॒रं पुन॒रस्त॑मेति ।  
तद्वै त्वं प्रा॒णो अ॑भवः ।  
म॒हान्भोगः॑ प्र॒जाप॑तेः ।  
भुजः॑ करि॒ष्यमा॑णः ।  
यद्दे॒वान्प्राण॑यो॒ नव॑ ॥ (44)  
