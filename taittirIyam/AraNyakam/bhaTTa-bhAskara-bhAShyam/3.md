+++
title = "३"
unicode_script = "devanagari"

+++


## ११ 



20घृतमिति विराड्गायत्री द्विपदा ॥ धृतम् उदकं तेज उज्ज्वलं तेज एव वा मधुमन् मधुररसम् इन्द्रियम् इन्द्रसृष्टम् इन्द्रियमेव वा मय्य् अयमग्निर् आदित्यात्मा दधातु स्थापयतु ॥
21हरिरिति त्रिपदा त्रिष्टुप् ॥ हरिर् उदकाहरणशीलः पतङ्गः ज्ञानहेतुः पटरी तेजःपटलवान् सुवर्णः शोभनपतनः दिविक्षयः धुलोकनिवासी । पचाद्यच्, 'तत्पुरुषे कृति बहुलम्' इत्यलुक्, कृदुत्तरपदप्रकृतिस्वरत्वेन 'क्षयो निवासे' इत्याद्युदात्तत्वम् । य एवम्भूतो नभसा अन्तरिक्षेण सर्वदा एति गच्छति, सस् तादृश आदित्यात्मा इन्द्र ईश्वरः नो ऽस्मभ्यं कामवरं कामानां मध्ये वरिष्ठं वरं ददातु । यद्वा - इष्टं वरं ददातु ॥
22पञ्चारमिति ॥ पञ्च अरस्थानीया ऋतवो यस्य तत् पश्चारं चक्रं संवत्सराख्यं पृथु विस्तीर्णं तस्यप्रवर्तकत्वाद् आदित्यमण्डलमभेदेनोच्यते । हिरण्यज्योतिर् हितरमणीयज्योतिः । छान्दसोऽन्त्यलोपः । सरिरस्य अन्तरिक्षस्य मध्ये अजस्रं सर्वदा ज्योतिर् द्योतमानं नभसा आकाशेन सर्पत् सृप्त एवनोत्प्लुत्य एवं सदा य एति गच्छति; स इत्यादि । गतम् ॥
23 सप्तेति कालात्मा रथत्वेन रूप्यते ॥ सप्त रश्मयो ऽश्वस्थानीया युञ्जन्ति रथं रंहणशीलं कालम् एकचक्रम् एकप्रकारं परिवर्तते । अथ के पुनस्ते सप्त; कीदृश पुनस्तच्चक्रमित्याह - एक इति । एक एव अश्वो व्याप्तिमान् रश्मिः सतनामा सप्तभिः प्रकारैर् उदकस्य नामयिता वहति इमं संवत्सररथम् । अस्य चक्रं पूर्वोक्तं त्रिनाभि नाभित्रयेण तद्वत्, त्रिषु स्थानेषु ग्रीष्मवसन्तहेमन्तेषु नद्धत्वात् । 'परादिश्छन्दसि' इत्युत्तरपदाद्युदात्तत्वम् । अजरम् अविनाश्य् अनर्वम् अनघम् अमोघं येन संवत्सररथेन इमा विश्वा इमानि विश्वानि भुवनानि तस्थुस् तिष्ठन्ति, न नश्यन्त्य् अयमेव संवत्सरः परिवर्तमानः कालात्मेति ॥
24भद्रमिति ॥ भद्रं कल्याणं पश्यन्त आभ्यामेव नो भविष्यतीत्येवं निश्चिन्वाना अग्रे पूर्वं तपो ऽनशनादि दीक्षां यज्ञं च उपसेदुर् उपसन्ना उपगताः साधनत्वेन परिगृह्यानुष्ठितवन्त ऋषयः द्रष्टारः सुवर्विद आदित्यविदः । ततश्च तेषां क्षत्त्रं क्षतात् त्राणं बलम् ओजो दीप्तिश्च आदित्याज् जातं तत् सर्वम् अस्मै यजमानाय देवा आभिमुख्येन सन्नमन्तु समानयन्तु ॥
25श्वेतमिति त्रिपदा त्रिष्टुप् ॥ श्वेतं निर्मलं रश्मिं यद्योगादिदं जगत् श्वेतं भवति, बोभुज्यमानं भृशमुदकं भुञ्जानम् अपान्नेतारं प्रापयितारं द्युस्थाने पक्वं मध्यमस्थानं गमयितारं भुवनस्य गोपां गोपायितारं वृष्टिद्वारेण भूतजातस्य सर्वस्य रक्षकम् । गुपेरायप्रत्ययान्तात् क्विपि यलोपः । एवङ्कुर्वाणम् आदित्यात्मानम् इन्द्रं परमे व्योमन् परमात्मसञ्ज्ञे ज्योतिषि स्थितं निचिक्युः पूजयन्ति । यद्वा - इन्द्र एव इत्थं करोतीति निश्चिन्वन्ति मनीषिणः ॥
26रोहिणीरिति त्रिपदा त्रिष्टुप् । इदानीं श्वेतरश्मौ तथा प्रवर्तमाने भूमिष्ठा रोहिण्यः पिङ्गलाश्च आप एकरूपा भवन्ति सर्वा आप एकरूपा भवन्तीति यावत् । पिङ्गला एव भवन्ति । अथ ताश्च पिङ्गलाः क्षरन्तीश्च दिवः पतन्त्यश्च एकरूपा भवन्ति । एवं नाव्यानां नावा तार्याणां 'नौवयोधर्म' इति यत् । अतिप्रवृद्धानाम् अपां शतं बहूनि सहस्राणि प्रयुतानि शतसहस्राणि दशगुणितानि च भवन्ति । अनेन क्रमेणापरिमिता भवन्त्याप इत्यर्थः ॥
27अयमित्यनुष्टुप् ॥ योऽयं श्वेतो रश्मिर् इदं जगद् विश्वं परिभवति श्वेतं करोति सो ऽस्माकम् अस्मभ्यं प्रजादिकं ददातु ॥
28श्वेतो रश्मिरिति द्विपदा ॥ यः श्वेतो रश्मिः सर्वं परिबभूव परिभवति सः मह्यं विश्वरूपान् पशून् सुवत् सौत्व् अनुजानातु ददात्विति यावत् । सौतेर्लेटि शपो लुक्, 'लेटोडाटौ' इत्य् अडागमः ॥
29पतङ्गमिति ॥ पतङ्ग आदित्यस् तद्रूपण अक्तं व्यक्तिं गतम् आत्मानम् असुरस्य असनकुशलस्य सर्वोपाधिरहितस्य परस्य 'असेरुरन्' इत्य् उरन् प्रत्ययः । मायया प्रज्ञया एवं परमात्मानमेव आदित्यात्मना व्यक्तिं गतं हृदा हदि मनसा मानसप्रत्यक्षेणैव पश्यन्ति मनीषिणः मनस ईशितारः । अन्ये तु कवयः मेधाविनः समुद्रे आदित्यमण्डले अन्तः विचक्षते पश्यन्ति तमात्मानं, ते तु वेधसः विधानकुशालाः प्राज्ञा मरीचीनाम् आदित्यानां पदं स्थानम् इच्छन्ति प्रवेष्टुमिच्छन्ति ॥
30पतङ्ग इति ॥ पतङ्ग आदित्यः वाचं मनसा मननीयया प्रज्ञया सङ्कल्पेन वा मनोरूपण वा प्रथमं विभर्ति धारयति । तां वाचं गन्धर्वो वायुर् गाम् उदकं धयति पिबतीति गन्धर्वो ऽवदद् वदति वादयति प्रेरयति गर्भे अन्तः शरीरस्य मध्ये तां द्योतमानाम् अन्तर्विराजमानां मनीषां मनसोऽपि ईशित्रीं मनसो निग्रहहेतुं स्वयं स्वर्गगामिनीम् । री गतौ । स्वर्गस्य वा गमयित्रीम् । ई गतौ, क्विपि 'एरनेकाचः' इति यणादेशे 'उदात्तस्वरितयोर्यणस्स्वरितोऽनुदात्तस्य' इति स्वरितत्वम् । स्वर्गस्य हेतुमित्येके । स्वर्गाय हितमित्यपरे । स्वरलिङ्गयोर्व्यत्ययः । तां वाचं वृष्टि लक्षणाम् ऋतत्य आदित्यस्य पदे स्थाने स्थाननिमित्तं कवयः निपान्ति निभृतं रक्षन्ति पूजयन्त्य् अभ्यस्यन्ति वा ॥
31ये इति ॥ ये प्राम्याः पशवः गवादयः विश्वरूपा विश्वप्रकारा नानाजातीया विरूपा विविधरूपा विविधव्यक्तयः बहुधा बहुप्रकारं विरूपा अपि सन्त एकरूपाः पशुत्वेनैकस्वभावास् तान् पशून अग्निर् अग्रे प्रथमं प्रमुमोक्तु प्रमुमुच्य अस्मभ्यं ददातु । प्रजापतिश्च प्रमुमोक्तु प्रजया तया गवादिकया संविदान ऐकमत्यं गतस् तदविरोधेन तान् अस्मभ्यं ददातु ॥
32वीतमिति गायत्री ॥ वीतं प्रजननम् । वी गत्यादिषु । स्तुकेस्तुके सर्वस्मिन् स्तुके सर्वगवादिसम्बन्धिन्यपत्ये उत्पत्तिं नियच्छतं दत्तं नियमेन स्थापयतम् अस्मास्व् अस्मदर्थं युवं युवां हे अग्निप्रजापती! । किञ्च - यज्ञपतिं च प्रतिर वर्धयतम् ! वचनव्यत्ययः, 'प्रसमुपोदः' इति द्विर्वचनम् ॥
33ये ग्राम्या इति ॥ ये पूर्वोक्ताः । ग्राम्याः पशवः विश्वरूपादिगुणास् तेषां सप्तानां गोश्वाजाविपुरुषगर्दभोष्ट्राणाम् इह अस्मासु रन्तिः रतिर् अस्तु रायः धनस्य पोषाय । 'षष्ठ्याः पतिपुत्र' इति सत्वम् । सुप्रजास्त्वाय । छान्दसं दीर्घत्वम् । सुवीर्याय सुवीर्यत्वाय । रमेः ‘क्तिच्क्तौ च' इति क्तिच्, 'न क्तिचि दीर्घश्च' इति नलोपाभावः, वृषादिर्द्रष्टव्यः । क्तिन्येव वा व्यत्ययेन नलोपाभावः ॥
34य अरण्या इति ॥ व्याख्यातप्रायम् । वायुस्तान् इति विशेषः । वायोरारण्याधिपतित्वात् ॥
35इडाया इति द्विपदा त्रिष्टुप् ॥ इडायै इडायाः सृप्तम् उत्पन्नं घृतवद् उदकवद् उदकेन यच् चराचरं जगद् देवा अन्वविन्दन् सर्वेऽपि विकारा लब्धवन्तः गुहाहितं गुहायाम् आत्मनि निहितम् ॥
36य आरण्या इति गतम् ॥ तेषां सप्तानाम् आरण्यानां पशूनां द्विखुरश्वापदपक्षिसरीसृपहस्तिमर्कटनादेयानाम् इह रन्तिरस्त्वित्यादि । गतम् ॥
इत्यारण्यके तृतीये एकादशोनुवाकः ॥  

## १२ 

1अथ पुरुषानुवाकः - सहस्रशीर्षेयादि ॥ आनुष्टुभस्सर्वोऽनुवाकः, विशेषो वक्ष्यते । अग्नौ पुरुषाकृतौ चीयमानायां पुरुषशिर उपहितस्य शिरः कृत्वा पुरुषाकृतिमुपहितां पुरुषेण नारायणेन यजमान उपतिष्ठते । पुरुषमेधे च 'पशूनुपाकृतान् दक्षिणतोऽवस्थाप्य ब्रह्मा सहस्रशीर्षा पुरुष इति पुरुषेण नारायणेन पराचा अनुशंसति । अथ नारायणाभ्यामुपस्थानं' इत्यादिषु विनियोगः । अयमुत्तरश्चानुवाकौ नारायणाख्यौ, नारायणाख्येन ऋषिणा दृष्टौ । आभ्यां च पुरुषाख्यो नारायणः प्रतिपाद्यते । उक्तं च - आत्मनि पुरुषावस्थे प्रपञ्चप्रविष्टः पुरुषः, उत्तीर्णः परमात्मेति । पुरुषसूक्तमिति चैनं बह्वृचा आहुः । अथ 'सहस्रशीर्ष देवम्' इत्यपरो नारायणानुवाको भविष्यति, यत्र परमात्मा प्रणवाख्यो नारायणः प्रतिपाद्यते । तस्य अग्न्यादिश्रौतपुरुषवत् कर्मसम्बन्धाभावाद् इहानाम्नानम् । अत्र पुरुषाख्या पेक्षितावरणस्थानीयं देहविशेषं महापुरुषस्य निरूपयति - सहस्रशीर्षा अनेकशिरस्कः । 'शीर्षञ्छन्दसि' इति शीर्षन्भावः । पुरि शेते इति पुरुषः । पृषोदरादिः । सहस्राक्षो ऽनेकदृष्टिः । 'बहुव्रीही सक्थ्यक्ष्णोः' इति षच् समासान्तः । सतिशिष्टस्समासान्तस्वरः प्रर्वतते । सहस्रपाद् अनेकचरणः । 'सङ्ख्यासुपूर्वस्य' इति पादशब्दस्य पद्भावः । सर्वत्र शिरःप्रभृतिकार्यसद्भावात् शिरः प्रभृतीनामनेकत्वम् । यद्वा - 'पुरुष एवेदं सर्वम्' इति तस्य विश्वात्मत्वाद् अस्मदादिसम्बन्धिनः शिरःप्रभृतयोऽवयवास् तस्यैवावयवा इति तेषामनेकत्वोपपत्तिः । सः पुरुषः भूमि भृम्यादीन् विकारान् विश्वतः सर्वतः वृत्वा व्याप्य मृदिव घटादीन् स्वाभेदेन छादयित्वा अत्यतिष्ठद् अतीत्य तिष्ठत्य् अतिक्रम्य विकारावस्थां स्वेनैव रूपेण तिष्ठति दशाङ्गुलं दशाङ्गुलिप्रमाणावच्छिन्नम् । दश अङ्गुलयः प्रमाणम् अस्येत्य् अर्हीयस्य 'अध्यर्धपूर्व' इति लुक् , 'तत्पुरुषस्याङ्गलेः' इत्यच् समासान्तः । अत्र सामर्थ्यात् हृदयाकाशपरिग्रहः । हृदयाकाशस्यैव दशाङ्गुलमित्याख्येति केचित् । हृदयं दहरं गगनं पुरुष इति पर्यायः । यद्वा - सर्गप्रकरणमिदं, अतो विकारजातं भूम्यादिकं सर्वं वृत्वा पदेनैव घनमावृत्य दशाङ्गुलमतितिष्ठति दशाङ्गुलादधोऽधिष्ठानं न करोति, अत एव भूमेर्दशाङ्गुलादधोऽङ्कुरादेरनुत्पत्तिः । सर्वगतत्वेऽपि पुरुषस्य सिसृक्षोपधानमूलकारणात्मकत्वात् सर्वकार्यदेशव्याप्त्यैव स्वप्रयोजनसम्पादनात् तदेव तस्य सर्वगतत्वमिति दशाङ्गलात्परतो न व्याप्नोति प्रयोजनाभावादिति केचित् ॥
2इदानीं पुरुषस्य वैश्वरूप्यमाह - पुरुष एवेति ॥ इदं प्रत्यक्षेण दृश्यमानं व्यक्तं स्थावरजङ्गमात्मकं यद्वर्तमानं सर्वं यच्च भूतम् अतीतं यच्च भव्यं भविष्यद् एतत्सर्वं पुरुष एव पुरुषस्यैवायं परिणामः । उत अपि च अयं पुरुषो ऽमृतत्वस्य देवत्वस्यापि ईशानः समर्थः प्रसन्नो ऽमृतत्वमपि प्रापयितुं शक्नोति । देवानामपीश्वर इति यावत् । यच्च अन्नेन अदनीयेन निमित्तेन अतिरोहति कारणावस्थामतीत्य कार्यात्मना जायते मर्त्यादि, तस्यापीशान इत्येव अयोनिजानामन्नरसपरिणामानां चेशान इति ॥
3एतावानिति ॥ एतावान् एतत्प्रमाणः यन् मर्त्या अमर्त्याश्च एतावान् अस्य पुरुषस्य महिमा महत्कर्म विभूतिरित्यर्थः, न त्वयमेतावान् । अयं तु पुरुषो ऽतोऽपि यथोक्तान् मर्त्यामर्त्यलक्षणात् कार्यवर्गाज् ज्यायान् वृद्धतरः नेतावानेवेति मन्तव्यः । तत्कथमित्याह - पाद एकदेशो ऽस्य विश्वा भूतानि भूतजातान्य् अल्पांशो व्यक्तात्मना वर्तते । पादमात्रत एव सर्गप्रतिसर्गयोः प्रवृत्तिः । अस्य सम्बन्ध्य् अपरं त्रिपात् पादत्रयात्मकं व्यक्तप्रमाणात्त्रिगुणं महाप्रमाणम् एकदेशान्तरम् अमृतम् अविकारित्वेन चेतनरूपेण दिवि द्योतनवत्य् आदित्यमण्डले परमपुरुषशरीरभूते वर्तते । उक्तं च 'स यश्चायं पुरुषे । यश्चासावादित्ये । स एकः ।' इति । त्रयः पादा यस्येति 'सङ्ख्यासु पूर्वस्य' इति लोपः 'द्वित्रिभ्यां पद्दन्' इत्युत्तरपदान्तोदात्तत्वम् । पुरुषस्यापरिमितत्वान् न चतुर्थांशवचनः पादशब्दः ॥
4एवमादित्यान्तरपुरुषरूपेण महापुरुषो विश्वस्य सर्गकारणमित्युक्तम् । इदानीं यज्ञपुरुषरूपेण महापुरुषस्य लोकसृष्टिकारणत्वं तदुभयात्मना च लोकस्थितिहेतुत्वं पुरुषस्याह - त्रिपादिति ॥ वेदानां प्रत्येकं त्रिभिस्त्रिभिः पादैस्सहितः पुरुषो यज्ञात्मा त्रिपात् । रूपस्वरावुक्तौ । वेदानां त्रींस्त्रीन् पादानुपादाय यज्ञो भूत्वा स पुरुष उर्ध्वम् उदैद् उर्ध्वमुद्गतवान् । यथा 'गुहा त्रीणि निहिता नेङ्गयन्ति' इति । अथ अस्य पुरुषस्य यज्ञात्मनः पादस् तुरीयांशः वेदानां चतुर्थभागा आत्मा इह आभवाद् अस्यां परिदृश्यमानायां सर्वभूतस्थितो कारणभावेन पुनःपुनर्भवति, यथा इष्टदेवतास्तुत्यादिभिस् तर्पयित्वा तत्फलेन यजमानान् संयोजयति 'अग्नौ प्रास्ताहुतिः' इति न्यायेन लोकानां स्थितिं निर्वतयति । आदित्यमण्डलगता चाहुतिरुदकभावेन रश्मिभिः क्रियते, रश्मिस्थं चोदकं यदा सर्वभूतानुग्रहसमर्थं भवति तदा तन्मध्यमस्थानीयवृष्टिरूपेण पातयित्वा अनेन ओषध्यादीनां स्थितिहेतुर्भवति । एवमयं पुरुषस्य पादः पुनःपुनराभवत्य् आवृत्यावृत्य स्थिति हेतुर्भवतीहत्यानाम् । लेट्याडागमः । ताभ्यां यज्ञादित्यप्रवृत्तिभ्यां समुपबृंहितपादो महापुरुषो विष्वङ् नानाञ्चनः व्यक्रामद् विविधं क्रामति कार्यवशाद् विविधं सर्पति साशनानशने अभिलक्ष्य । साशनम् अन्नाधीनस्थितिकं जराय्वण्डोद्भित्स्वेदजं चतुर्विधम् अनशनं देवजातम् । सत्यपि पारम्पर्येणान्नाधीनस्थितिकत्वे अस्मदादीनामिव साक्षादशनाभावादनशनत्वं देवजातस्य । तदुभयस्थितिमभिसन्धाय विष्वङ् व्यक्रामदिति । विष्वगञ्चतीत्य् ऋत्विगादिना क्विन् प्रत्ययः, 'क्विन्प्रत्ययस्य कुः' इति कुत्वम् ॥
5इदानीं सृष्टिरुच्यते - तस्मात् प्रणवाख्यान् नारायणात् । अव्यक्तादिति केचित्, तदयुक्तं, तस्याप्रस्तुतत्वात् । तस्मात् प्रकृतान्महापुरुषाद् विराडजायत विविधं राजन्ति वस्तूनि यस्मिन् स विराट् मनस्सञ्ज्ञः प्रजापतिः । ततो विराजो अघि विराजमेवाधिकरणीकृत्य पुरुषोऽजायत दशहोत्राख्यः प्रजापतिः पुरुषसमष्ट्यात्मना अजायत । यथोक्तं 'स मानसीन आत्मा जनानाम्' इति । स वैराजः पुरुषः जातः प्रादुर्भावानन्तरम् अत्यरिच्यत स्वयमेव आत्मानमत्यरेचयत् । कर्मकर्तरि रूपम् । अनेकधाभावलक्षणं स्वरूपातिरेकमभजत भूतेन्द्रियादीन्यसृजतेति यावत् । उक्तं च 'असतोऽधि मनोऽसृज्यत । मनः प्रजापतिमसृजत । प्रजापतिः प्रजा असृजत' इति । पश्चादिति । भूतग्रामस्यान्ते भूमिम् अत्यरेचयत् । सामर्थ्यात् कर्मकर्तृभावो निवर्तते । एवम् आकाशादिपृथिव्यन्तानां तत्त्वानां सर्ग उक्तः । अथो अनन्तरं भूतसृष्टेः पुरः पुराणि शरीराणि सुरनरतिर्यगादीनां स्थावरादीनां च अत्यरेचयत् । पुर इत्यत्र छान्दसं विभक्त्युदात्तत्वम् । एवमिन्द्रियसर्गः पिण्डसर्गश्च प्रतिपादितः ॥ 
6इदानीं सृष्टिविशेष उच्यते - यदिति ॥ यद् यदा पुरुषेण प्रजापतिना हविषा हविष्ट्वेन सङ्कल्पितेन हविरन्तरस्याभावाद् देवाः प्राणाः प्राजापत्या इन्द्रियाणि च यज्ञं सङ्कल्पात्मकम् अतन्वत यज्ञमिव अकुर्वत । सृष्टिकामः प्रजापतिरेव प्राणादिवृत्तिभेदेनोच्यते । अथ अस्य यज्ञस्य वसन्त आज्यमासीत्, तत्र गवां भूयिष्ठत्वात् तमेवर्तुं तद्विकाराज्यकार्याय समकल्पयत् । एवं ग्रीष्मशरदौ व्याख्येये ॥
7अथ अस्य यज्ञस्य सप्त पदार्थाश् छन्दांसि परिधय आसन् छन्दांस्येव परिधित्वेन अबुध्यन् । तत्र त्रय औत्तरवेदिकाः परिधयस्त्रयस्तान्त्रिका आदित्यस्सप्तम इति । 'आदित्यो ह्येवोद्यन्पुरस्तादृक्षांस्यपहन्ति' इति परिधित्वमादित्यस्य । अथास्य यज्ञस्य त्रिस्सप्त एकविंशतिपदार्थाः समिधः कृताः 'द्वादश मासाः पञ्चर्तवः । त्रय इमे लोकाः । असावादित्य एकविंशः' इति इध्मत्वेन एते कल्पिता इति । एवम् इध्मावयवानाम् एकविंशतेर्दारूणां सम्पादनेन इध्मनिरूपणं कृतम् । पूर्वं तु पृथक्त्वेन परिधानकाले परिधिनिरूपणं कृतमिति द्रष्टव्यम् । एवं प्राजापत्यं सङ्कल्पयज्ञं कल्पयित्वा तत्फलं प्रपञ्चसृष्टिमाह - देवा इति । देवाः प्राणाः प्राजापत्या यज्ञं सङ्कल्पात्मकं तन्वाना यद् यदा पुरुषं प्रजापतिं पशुम् अबध्नन् मनसा पशुत्वेन सङ्कल्पितवन्तः नियोजनमिव कृतवन्तः ॥
8तदानीमेव पुरुषं प्रजापतिम् अग्रे सर्वविकाराणां मुखे बन्धनानन्तरं पुरुषं जातं विराट्सञ्ज्ञकं पुरुषरूपेण जातं यज्ञं यज्ञसाधनम् । करणे नञ्प्रत्ययः । बर्हिषि यज्ञे यज्ञार्थं प्रौक्षन् प्रोक्षणमिव मनसा कृतवन्तः । कथमन्यो नियुज्यते अन्यः प्रोक्ष्यते इति चेन्न, अभेदात् । अथ तेन विराजा पुरुषेण देवाः प्राणा अयजन्त यज्ञो वर्तत इति मनसा सङ्कल्पमकुर्वत । केचिदाहुः - अग्रतो जातं यज्ञं यज्ञात्मानं पुरुषं यज्ञे पशुत्वेन प्रौक्षन् इति । यथोक्तं - 'यज्ञेन यज्ञमयजन्त देवाः' इति । साध्याश्च ऋषयश्च द्विप्रकारा अपि देवा अयजन्त । 'चवायोगे प्रथमा' इति निघाताभावः । साधयन्तीति साध्याः प्राणाः । 'कृत्यल्युटो बहुलम्' इति कर्तरि 'अचो यत्' इति ण्यन्ताद्यत्, उदात्तनिवृत्तिस्वरेण यत उदात्तत्वम् । ऋषयः द्रष्टार इन्द्रियाणि । द्वयेऽपि देवनशीलः देवा इत्युच्यन्ते ॥
9एवं यज्ञं निर्वर्तितवन्तः, अथ तस्माद्यज्ञात् सर्वहुतः सर्वात्मा पुरुषः पशुत्वेन हूयते अस्मिन्निति सर्वहुत् । अधिकरणे क्विप् । सम्भूतं समुत्पन्नं पृषदाज्यं पृषद् विचित्रम् आज्यं पश्वादिभावेन पानीयं पृषदाज्यम् अपां परिणामात्मा द्रव्यविशेषः । पशव्य आज्यस्यैव अवस्थाविशेष इत्येके । अथ तत्पृषदाज्यं पशूंश्चक्रे प्राणेन्द्रियसमष्टिरूपः प्रजापतिः, वायव्यान् वायुदेवत्यान् वायव्यग्रहणं तिर्यगर्थं तद्देवत्यत्वात्तेषाम् । ये आरण्या ये च ग्राम्यास्तान् सर्वांश्चक्रे । उक्ताश्च ते पूर्वस्मिन्ननुवाके॥
10 अथ तत् तस्मात् तादृशाद् यज्ञाद् ऋचस्सामानि जज्ञिरे छन्दांसि च सर्वाण्य् ऋगादिमया वेदा जज्ञिरे । यजुश्च तस्मादजायत । जातावेकवचनम् ॥
11पुनश्च पशुसृष्टिं प्रपञ्चयति - तस्मादेवाश्वा अजायन्त । ये के च ये केचिद् उभयादत उभयोः पार्श्वयोर् दन्ता येषां ते गर्दभादयश्च अजायन्त । 'छन्दसि च' इति दतृभावः, 'अन्येषामपि दृश्यते' इति दीर्घत्वम् , नुमभावश्छान्दसः । गावश्च अजाश्च अवयश्च तस्माज्जाताः ॥
12यदित्यादि ॥ यदा पुरुषं विराजं व्यदधुः प्राणादयः कल्पितवन्तः, तदा कतिधा कतिभिः प्रकारैर् विशिष्टं व्यकल्पयन्, कानि चास्य मुखादीन्युच्यन्ते ॥ 
13-15उत्तरं ब्राह्मणोऽस्येत्यादि ॥ ब्राह्मणादीनां मुखादिभ्य उत्पन्नत्वात् तत्तद्भावेन ते कल्पिताः । 'पद्भ्यां शूद्रो अजायत' इति दर्शनात् सर्वेऽपि ब्राह्मणादयो मुखादिभ्य उत्पन्ना इति गम्यते । चक्षोरिति । वर्णलोपश्छान्दसः । चष्टेर्वा उप्रत्ययः । मुखाद् आस्यात् । तथा सर्वान् लोकान् अकल्पयन् । 'दीर्घादटि समानपादे' इति रुत्वम् ॥
16वेदेत्यादयस् तिस्रस्त्रिष्टुभः ॥ एतं महान्तं पुरुषं सहस्रशिरसम् अहं वेद जानाम्य् आदित्यवर्णं प्रकाशात्मानं तदेव तमसः पारे स्थितं त्रिगुणा प्रकृतिस् तमस् तस्य पारं वेलाम् अतीत्य परत्रावस्थितम् अहं वेद । स देवः सर्वाणि रूपाणि विकारलक्षणानर्थान् विचित्य पृथक्वेन उत्पाद्य नामानि च सर्वाणि कृत्वा धीरः धीमान् व्याकृतनामरूपः कृतकृत्यो यदा अभिवदन् आभिमुख्येन वदन् विश्वमनुगृह्णन् आस्ते तदा सर्वदा एवमेव सृष्टिर्वेदितव्येति ॥
17धातेत्यादि ॥ यं यथोक्तमहिमानं पुरुषं धाता पितामह उदाजहार ख्यापितवान् तद्विभूतित्वाद्धातुः । शक्रश्च यमुदाजहार प्रविद्वान् प्रकर्षेण जानन् प्रदिशः प्रधानदिशश् चतस्रस् तद्वासिनस्सर्वान् प्रविद्वान् । तं महापुरुषम् एवम् एवम्प्रकारं विद्वान् इह लोके यः कश्चिदप्य् अमृतो भवति । न त्वेतज्ज्ञानादृते अन्यः पन्था विद्यते अयनाय गमनाय संसारं मुक्त्वा अपवर्गं गन्तुम् अयमेव मार्ग इति ॥
18 यज्ञेनेसादि ॥ व्याख्याता । यज्ञेन यज्ञात्मना पुरुषेण यज्ञं प्रजापतिम् अयजन्त देवाः प्राणा इन्द्रियाणि च । ततस् तानि धर्माणि लोकानां धारकाणि भूतानि प्रथमान्य् आद्यानि सर्वविकाराणाम् आसन् । ते च महिमानो महात्मानो नाकं सुखैकरूपं स्थानं गता यत्र पूर्वे देवाः साध्याः साधकाः प्राणादयो ऽद्यापि सन्ति इति ॥
इति तृतीये द्वादशोनुवाकः ॥  

## १३ 

1अद्भ्यस्सम्भूत इत्यादि ॥ 'उत्तरनारायणेन आदित्यमुपस्थाय' इत्यादौ विनियोगः । त्रैष्टुभस्सर्वोनुवाकः, विशेषो वक्ष्यते ॥ अद्भ्यो ऽबादिभ्यः पञ्चभ्यो भूतेभ्यः सम्भूत उत्पन्नः पृथिव्यै पृथिव्या रसाद् अन्नाच्च उत्पन्नस् ततो विश्वकर्मणः विश्वस्य कर्तुर् अध्य् ऐश्वर्यविषयमधि समवर्तत सम्यक् सम्पन्नः प्रजापतिः । ततस् तस्य रूपं विदधत् कुर्वन् त्वष्टा तद्रूपम् एति सर्वाण्यङ्गानि विकर्तृत्वेन वायुरूपः प्रविशति तत् सर्वं पुरुषस्य प्रभावमहम् आजानम् आजानामि पुरुष एव सर्वं करोतीत्य् अग्रे प्रथममेव जानामि । छान्दसमाकारस्य ह्रस्वत्वम् । यद्वा - अद्भ्यस्सम्भूतः प्रथमपरिणामः प्रजापतिः । ततः पृथिव्या रसाद् अन्नात् सम्भूतो वैराजः प्रजापतिः । ततस् त्वष्टा विकुर्वन् वायुरूपस् तदीयान्यङ्गानि गच्छतीति तृतीयः परिणामः । तत्सर्वं परस्य पुरुषस्य प्रभाव इति प्रथममेवाहं ज्ञातवानिति ॥
2वेदाहमित्यादि गतम् ॥ तमसः परस्तात् तमश्शीलं विकारजातं तमस् ततः परस्तात् स्थितं महान्तं पुरुषमहं वेद। एवं तं विद्वान् अमृतो भवति, अन्यः पन्था अयनाय अमृतत्वप्राप्तये साधनभूतो न विद्यते । अयनशब्दो लित्स्वरेणाद्युदात्तः, तेनैकादेशे एकार उदात्तः ॥
3प्रजापतिरिति ॥ आत्मसमष्टिः प्रजानां पतिर् जीवात्मा अन्तर्गर्भे चरति सर्वेषु शरीरेष्व् आब्रह्ममशकं स्वयम् अजायमान एव बहुप्रकारशरीरसम्बन्धेन विविधं जायमान इव भवति । तस्यैतस्य जायमानस्य योनिं कारणं शरीरसम्बन्धकारणं वा धीरा धीमन्तः परिजानन्ति सर्वात्मना जानन्ति । कीदृशाः? ये वेधसः विधातारः प्रकृष्टज्ञाना मरीचीनां पदं रश्मीनां पदं स्थानम् आदित्यात्मानम् इच्छन्ति याथात्म्येन विजानन्ति, प्रविशन्ति वा । ते तं योनि जानन्ति । नान्यत् [नान्यैः] ज्ञातुं शक्यते । 'सूर्य आत्मा' इति च श्रुतिः ॥
4यो देवेभ्य इत्याद्ये अनुष्टुभौ ॥ अधुना स एव आदित्वो वर्ण्यते । यो देवेभ्यः सर्वविकारेभ्य आतपति समन्तात्तपति सर्वेभ्यो रश्मिमद्भ्योऽधिकं तपत्य् अव्यक्तात्मस्वरूपादागत्य तपनेन सर्वान् विकारान् उत्पाद्य अनुगृह्णाति । यश्च तेषां देवानां देवादीनां विकाराणां पुरोहितः पुरस्तात् स्थितः। तेषाम् अनुज्ञानार्थम् उदयादिना उपकरोति । यश्च पूर्वः प्रथम एव देवेभ्यो जातः सर्वविकाराणाम् अग्रे जातः । तस्मै रुचाय रोचनशीलाय परमेश्वरदीप्तिमूर्तये । इगुपधलक्षणः कः । ब्राह्मये ब्रह्मणोऽपत्याय । छान्दस इञ् , बाह्वादिर्वा द्रष्टव्यः । तस्मै नम इति ॥
5रुचमिति ॥ एवं महानुभावं रुचं रोचनशीलं ब्राह्मं ब्रह्मणोऽपत्यम् । अजातित्वाट्टिलोपः । तमेवादित्यं जीवात्मना स्थितं जनयन्तः ब्राह्मणा आत्मवन्तः स्यामेति ईशं शरीरे सन्निधापयन्तः देवा इन्द्रियाण्य् अग्रे पूर्वमेव अब्रुवन् सृष्ट्यादौ आत्मना समयमिव कृतवन्तः । तत् तदानीं जन्मकाल एव यो ब्राह्मणस् त्वा त्वाम् एवं जीवात्मना स्थितं विद्वान् एवं सृष्टयादिप्रवृत्तं यस् त्वां विद्वान् यथावज् जानन् भवति, तस्य वशे असन् भवन्ति देवा इन्द्रियाणि जितेन्द्रियो मुक्तो भवति । यद्वा - देवादयः स तस्य वशे तिष्ठन्ति विधेया भवन्ति । अस्तेर्लटि शपो लुक् ॥
6ह्रीश्चेत्यादिकं यजुः ॥ ह्रीर् लज्जा लक्ष्मीः श्रीस् ते उभे तव पत्न्यौ सहधर्मचारिण्यौ, हे आत्मन् ! अहोरात्रे अहश्च रात्रिश्च पार्श्वस्थानीये । पशूनां समूहः पार्श्वं, 'पशोर्णस् वक्तव्यः' । घटिकासमूहात्मके अहोरात्रे पार्श्वस्थानीये धारकत्वसामान्यात् । नक्षत्राणि चन्द्रयुतानि तव रूपं रूपणनिमित्तानि,नक्षत्रयुक्तचन्द्राधीनकालनिबन्धनत्वाज् जीवानां स्थितेः । अश्विनौ द्यावापृथिव्यौ व्यात्तं व्यात्तास्यस्थानीयौ, विश्वं निगिरतस् तव व्यापकत्वात् तद्देवत्यत्वाद्वा द्यावापृथिव्योरश्वित्वम् । स त्वमेवं महाभागो मम इष्टम् ईप्सितम् आत्मबोधलक्षणं मनिषाण अनुमन्यस्व, देहीति यावत् । मनोतेर्व्यत्ययेन श्नाप्रत्ययः, 'हलश्नश्शानज्झौ' विकरणत्वेन सिप इडागमः, धात्वन्तरं वा छान्दसं द्रष्टव्यम् । अमुमिति विशेषार्थं, आयुश्च गां च अश्वं च देहि । किम्बहुना ऐहिकमामुष्मिकं वा सर्वमिष्टं देहीति ॥
इत्यारण्यके तृतीये त्रयोदशोऽनुवाकः ॥  

## १४ 

1उत्तरानुवाकौ सूक्तविशेषौ आरण्यकत्वाविशेषाद् इहाम्नातौ । तत्रेदं प्रथमं भर्तृसूक्तं 'मृत्यवे वेहतम्' इत्यत्र पशूनां नारिष्टानन्तरमुपहोमा एते । प्राणः मृत्युरूपेण स्तूयते - अन्त्या अनुष्टुप् । भर्ता प्राणः, शरीरस्य धारकत्वात् पोषकत्वाद्वा भर्ता सन् भ्रियमाणश्चान्नादिना ईश्वरेण च एवम्भूतो यो बिभर्ति शरीराणि देवो देवनशील एकोऽपि सन् बहुधा शरीरेषु निविष्टः केषुचिन्महान् केषुचिदल्पः, तत्रापि बहुप्रकारकार्यजनकः । किं सर्वदा शरीराणि बिभर्ति ? नेत्याह - स एष देवो यदा भारं भरणीयं शरीरं भर्तुं तन्द्रयते तन्द्रीम् आलस्यं प्रतिपद्यते जीवनादृष्टावसाने, तदानीम् इदं भारं निधाय उत्सृज्य अस्तमेत्य् अदर्शनं गच्छति पुनः पूर्ववच्छरीरारम्भात्प्रागेव तदाऽसौ मृत इत्युच्यते ॥
2यस्मादेवं तस्मात् तमेवेति मृत्युं मरणहेतुम् अमृतम् अमृतत्वहेतुं च तमेव आहुर् विपश्चितः । यद्ययं मुञ्चति म्रियतेऽसौ, यदि न मुञ्चति जीवत्यसौ । किञ्च - तमेव भारं पोषयितारं गोप्तारं रक्षिप्तारं च आहुः । अपि च स देवः पूर्वमेव देहारम्भे भृतः भ्रियमाणश्च अन्नादिभिरिदानीं बिभर्ति तं पुरुषम् । किमित्याह - य एनं प्राणं सत्येन सति साधुना श्रुतिस्मृत्युदितेन मार्गेण भर्तुं वेद तं भृतो भ्रियमाणश्च बिभर्ति न जहाति । अन्यं तु भृतोऽपि भ्रियमाणोऽपि न विभर्त्य् असन्निव तस्मिन् भवति । यद्वा - अन्यं भृतो भ्रियमाणो न बिभर्ति यद्यपि भृतस् तथाऽपीदानीं भ्रियमाणो भूत्वा भर्ता न भवति ॥
3एतदेव स्पष्टयति - सद्य इति ॥ स एष देवः सद्यः समानेऽह्न्य् उताप्यर्थे जातं जातमात्रमपि जहाति जन्मदिन एवं त्यजत्य् एकमिति सामर्थ्याल्लभ्यते । उतो अपिच एकम् अन्यं पुरुषं जरन्तं जीर्णमपि न जहाति । 'जीर्यतेरत्रन्' इति भूते अत्रन्प्रत्ययः । अथ एकमह एकस्मिन्नहनि बहूनपि जहार हरति । एतदुक्तं भवति - बहुष्वप्यहस्स्व् एकमपि न हरत्य् एकस्मिन्नहनि बहूनपि हरतीति या वचनव्यक्तिः सा सामर्थ्याद् लभ्या । एवमयं देवः सदमेव सदैव । मकारान्तो निपातः । अतन्द्रो ऽनालस्यः प्रार्थः प्रकृष्टप्रयोजनः, प्रार्थनीय इत्येके ॥
4यस्तदियादि ॥ अथ यः पुरुषस् तद्वेद तत्कारणं जानाति । किमित्वाह - यतः कारणाद् अयं प्राण आबभूव आविर्बभूव तद्यो वेद, सन्धां च यो वेदेत्येव सन्धा सन्धानं समयः सम्बन्धो वा । 'आतश्चोपसर्गे' इत्यञ् । तामपि यो वेद । कीदृशीमित्याह - यां सन्धां ब्रह्मणा आत्मना सह एषः प्राणः सन्दधे 'इत्थं वस्तव्यम् इयन्तं कालं स्थातव्यं' इति तामस्य सन्धां कालं च यो वेद । तस्मिन् पुरुषे जीर्णे शयानेऽप्य् अयं देवो रमते नैवैनं जहात्य् अहस्सु पूर्व्येषु पूर्वैः कर्मभिः कृतानि पूर्व्याणि 'पूर्वैः कृतमिनियौ' इति यः । तेषु नैनं जहाति महाप्राण एव सर्वेषु भवति पुरुषः । यद्वा - पूर्वैः शास्त्रकृद्भिः कृतानि विहितानि शतवर्षसम्बन्धीनि । पूर्व्याणि । यद्वा - पूर्वसदृशानि पूर्व्याणि । इवार्थे यः । बाल्ये यान्यहानि गतानि तत्तुल्येष्वेवाहस्सु सर्वेष्व् एनं न जहाति तत्तुल्यान्येव करोतीति यावत् ॥
5त्वामाप इति ॥ चरन्तीति प्रथमपादान्तः । वाक्यविच्छेदोऽन्यथा प्रमादकृतः । आपः कर्माणि सर्वाणि कर्माणि त्वामेवानुसञ्चरन्त्य् अनुधावन्ति त्वमेव हि सर्वाणि कर्माणि कारयसि यथा वत्सं मातरोऽनुसञ्चरन्ति जानतीर् जानन्त्यः वत्समेव ध्यायन्त्यः । 'वा छन्दसि' इति पूर्वसवर्णदीर्घः । पयसा पुनाना वत्सं शोधयन्त्यः जीवयन्त्यः शुद्ध्या तत्फलं जीवनं लक्ष्यते । यद्वा - पयसा सर्वं जगत् पुनाना यागादिनिर्वृत्त्या । यद्वा - अन्तर्भावितण्यर्थश्चरतिः । सर्वाण्यपि कर्माणि त्वाम् अनतिक्रमेण चरन्ति वर्धयन्ति वत्समिव गावः पयस्विन्य इति श्रौतस्मार्तैर्हि कर्मभिः प्राणा वर्धन्ते । यद्वा - स्यन्दनकर्मा पुनातिः । पुनानाः सोमधारयेति । यथा स्यन्दमाना पयोधारा यतो वत्सं जानन्त्य इति । त्वमेव हव्यवाहं हविषां वोढारम् । 'वहश्च' इति ण्विः । अग्निं समिन्त्से सन्दीपयसि । इन्धेर्लटि 'रुधादिभ्यः श्नम्' 'श्नसोरल्लोपः' 'खरि च' इति चर्वम् । त्वं भर्ता प्रजानां धारयिता पोषयिता वा । कथमित्याह - मातरिश्वा आकाशे गन्तेति व्याख्यातम् ॥
6त्वं यज्ञ इत्यादि ॥ त्वमेव यज्ञस् त्वदधीनत्वात् सर्वप्रवृत्तीनां, सोमश्च त्वमेवासि, त्वदधीनत्वात्सर्वजीवानां, न हि वायुना विना किञ्चिज्जीवतीति तव हवम् आह्वानम् आयन्ति गच्छन्ति सर्वे देवाः सर्वाणीन्द्रियाणि त्वयि हूयमाने आगच्छन्ति त्वया वा हूयमाना आगच्छन्ति । त्वमेकोऽसि बहून् देहान् अनुप्रविष्टः पृथक्त्वेन अनुप्रविष्टो ऽनुक्रमेण व्याप्य स्थितः । यद्वा - एक एव सन् बहूनिन्द्रियपदार्थाननुप्रविश्य स्थितस् तस्मै महानुभावाय तुभ्यं नमोऽस्तु त्वं च मम सुहव एधि शोभमानाह्वानो भव । विधेयो भवेति यावत् । ह्वयतेः 'भावे अनुपसर्गस्य' इत्य् अप्सम्प्रसारणे, आद्युदात्तं द्व्यचश्छन्दसि' इत्युत्तरपदानुदात्तत्वम् ॥
7नमो वामिति ॥ इदानीं प्राणापानवृत्तिद्वयेन प्राणः स्तूयते - हे प्राणापानौ! वां युवाभ्यां नमोऽस्तु मम हवम् आह्वानं शृणुतम् आह्वानप्रयोजनं कुरुतम् । तिङः परत्वान्न निहन्यते । अजिरम् अजनशीलं युष्मत्सम्बन्धेन सत्वरं सञ्चरन्तौ समेत्य चरन्तौ । यद्वा - शरीरं सञ्चारयन्तौ युवां मम हवं शृणुतम् इति । किमर्थमाह्वानमिति चेद् आह - ब्रह्मणा मन्त्रेण युवाम् आह्वयामि । परिबृडौ वां युवाम् आह्वयामि । 'सुपां सुलुक्! इत्याकारः । तूर्तं त्वरितम् । 'नसत्तनिषत्ता' इत्यत्र निपात्यते । एतं शीघ्रमागच्छतम् एतस्मै प्रयोजनाय युवाम् आह्वयामि । इदमपि किमर्थमित्याह - यो मां द्वेष्टि तं जहितं त्यजतं तत्सकाशं मा गमयतं हे युवाना! युवानौ ! नित्यतरुणौ! मिश्रितौ - वा । 'सुपां सुलुक्' इत्याकारः॥
8प्राणापानाविति ॥ हे प्राणापानौ! संविदानौ ऐकमत्यं गतौ सन्तौ मम शत्रुं जहितं त्यजतम् । अमुष्य शत्रोर् दत्तस्य गुप्तस्य वा असुना जीवेन मा सङ्गसाथां सङ्गतौ मा भूतम् । उभयत्र 'समोगमृच्छि' इत्यात्मनेपदं 'वा गमः' इति सिचः कित्त्वम् । किञ्च - हे देवा! देवौ! ब्रह्मणा परेण आत्मना संविदानौ ऐकमत्यं गतौ तं मे मम शत्रुं वधाय वधार्थं दत्तं मया हन्यमानम् अनुज्ञातुम् अर्हथ । तदाह - तमहं हनामि युवाभ्याम् अनुज्ञातः । व्यत्ययेन शप् ॥
9असदिति ॥ अस्पृष्टभावविकारं परमेश्वरलक्षणं वस्त्व् असज्जजान परमाकाशरूपेण प्रादुरभूत् सतस् तस्मात् सद्रूपात् सर्वपरिस्पन्दाधाराद्वाताख्यात् प्राणोऽयम् आबभूव सर्वविकारव्याप्य् उदपद्यत । अथ अयं सर्वभूतात्मा यंयं पदार्थं जजान जनयत्य् अस्य सर्वस्य स एव प्राणः गोपः गोपायिता रक्षिता । पचाद्यच् 'आयादय आर्धधातुके वा' इत्यायप्रत्ययाभावः । अथ स प्राणो विश्वं बिभ्रद् यदा इमं भारं भर्तुं तन्द्रयते आलस्यं प्रतिपद्यते तदानीं भारम् इमं परास्य उत्सृज्य पुनरस्तमेति परमाकाशात्मना तिष्ठति ॥
10तद्वा इति ॥ 'प्रत्यक्षकृतोऽयं मन्त्रः प्राणत्वं च अस्य देवस्य प्रतिपादयति तत् तस्मात् कारणात् त्वं प्राणो अभवः प्राणव्यपदेशोऽभवः । प्रजापतेर् महान् भोगः भोगहेतुस्त्वं यस्मात् तस्मात् त्वं प्राणो अभवश् चक्षुरादयो हि भोगहेतवः प्राणास् तस्मात् त्वं प्राण इति । क आह भोगहेतुः प्राण इति ? तत्राह - भुजः भोगान् करिष्यमाणः । हेतौ शानच् । भोगहेतुर्जीवानां यस्मात् त्वं देवान् चक्षुरादीनि नव इन्द्रियाणि प्राणयः प्रकर्षेण उज्जीवितवानसि । प्रकृष्टमननं जीवनम् एतेष्विति प्राणाः। इत्थं त्वमेव भोगार्थं करोषि तस्माद् भोगहेतवः प्राणाः । त्वं च महान् भोगहेतुः प्रजापतेः । तस्मात् त्वं प्राणो अभव इति । अनितेर्ण्यन्ताद् लङि 'आडजादीनाम्' इत्याट् । 'यद्वृत्तान्नित्यम्' इति निघाते प्रतिषिद्धे आट उदात्तत्वे 'तिङि चोदात्तवति' इति गतेरनुदात्तत्वं, 'उदात्तवता तिङा' इति समासः, एकादेशेन उदात्तत्वे णिच् स्वर्यते 'अनितेः' इति णत्वम् ॥
इत्यारण्यके तृतीये चतुर्दशोऽनुवाकः ॥  

## १५ 

1अथ अनन्तरोऽनुवाको मृत्युसूक्तं - हरिं हरन्तमिति ॥ 'मृत्यवे वेहतम्' इत्यत्र पशौ वपायाः पुरोडाशस्य हविष इति द्वेद्वे याज्यानुवाक्ये षडृचो भवन्ति । प्रथमे अन्त्ये च त्रिष्टुभः । मध्ये द्वे अनुष्टुभौ । हरिं हरणशीलं मृत्युं हरन्तं प्राणमपहरन्तम् अनुयन्त्य् अनुगच्छन्ति देवा इन्द्रियाणि प्राणे ह्रियमाणे स्वयमपि पलायन्ते तद्वृत्तित्वात् । विश्वस्य भूतग्रामस्य ईशानम् ईशितारं वृषभं प्रधानभूतं मतीनां मतिमताम् । तस्माद् इत्थं महानुभावस्त्वम् अप्रतिरथः स्वतन्त्रश्च असि । अथापि मद्विषये इत्थं कर्तव्यमित्यात्माभिमतं प्रार्थयिष्यमाणस् तद्धेतुत्वेन आत्मनो वैलक्षक्षण्यं तावदाह - ब्रह्मेति । यस्मात् परिबृढम् अयनं ज्ञानं गमनमेव वा सरूपम् आत्मसमानरूपम् आत्मसत्त्वानुगतस्वभावम् इदम् ईदृशं मामन्वागाद् अनुक्रमेणागतं तस्मात् तद्विषयानतिक्रम्य परस्मिन् महिम्नि स्थितं मां मा विवधीर् मा विफलं हिंसीः । विघातमस्यायनस्य कार्षीः । तस्माद् विक्रमस्व मां विहाय अन्यत्र यद्वा - मा गच्छ मां मा वधिष्टाः ॥
2मा छिद इति प्रथमः पादो व्यक्ताक्षरः ॥ हे मृत्यो ! मां मा छिदः मा छेत्सीर् देहबाधां मा कार्षीर् मा च मां वधीः प्राणबाधां मा कार्षीः । 'लुङि च' इति वधादेशः 'नेटि' इति वृद्धिप्रतिषेधः । मा च मम बलं विवृहः मा विनीनशः बलहानिं मा कार्षीः । बृह उद्यमने, बवयोरेकत्वमिच्छन्ति, तौदादिकः, छान्दसो लुङ्, लङपवादश् छान्दसो लुङ् । मा च मां प्रमोषीर् अज्ञं प्रमत्तं वा माऽपहार्षीः । मदीयं वा धनादिकं मा प्रमोषीः । हे उग्र! उग्रदण्डस्वभाव! मा मदीयां प्रजां रीरिषः माऽनीनश आयुश्च मा रीरिष इत्येव, वर्षशतादर्वाक् मामादाय मा गमः | तदर्थं वयमपि त्वां नृचक्षसं नृणां मनुष्याणां द्रष्टारं हिताहितदर्शिनं पुण्यापुण्यविभागदर्शिनं वा । नॄन् चष्ट इति नृचक्षाः । 'गतिकारकयोरपि' इत्य् असुन् 'परादिश्छन्दसि' इत्य् उत्तरपदाधुदात्तत्वम् । तादृशं त्वां हविषा विधेम परिचरेम ॥
3सद्य इति ॥ सद्यः समानेऽहनि न तदानीमेव चकमानाय तृप्यते आगत्य क्षणं तिष्ठते प्राणिनां सद्यो मरण रुचये अतएव प्रवेपानाय प्रकर्षेण प्राणिनां वेपयित्रे कम्पयित्रे । ण्यन्तात्ताच्छीलिकश्चानश्, 'छन्दस्युभयथा' इत्यार्धधातुकत्वाण्णिलोपः, 'अनित्यमागमम्' इति वा मुगभावः, यथा 'अपि शाकम्पचानस्य' इति । ईदृशाय अस्मै मृत्यवे आशाः सर्वाः प्राशृण्वन् प्रकर्षेण शृण्वन्ति सर्वे दिग्वासिन इममेव शृण्वन्त्य् एतच्चरितानामेव प्रकर्षण श्रोतारो भवन्ति । यद्वा - अस्मा एव दिग्वासिनः प्रशृण्वन्ति विधेयीभूता आज्ञाश्राविण इव प्रकर्षेण प्रवर्तन्ते । छान्दसो लुङ् । किञ्च - सर्वेऽपि दिग्वासिनो ऽस्य कामेन इच्छया पुनःपुनरात्मीयमहिम्नाऽभिमतम् अजनयन् जनयन्ति न पुनरेतदनुज्ञया विना ॥
4कामेनेति ॥ मृत्योः कामो मम कामेन ममानुकूल्येन आगाद् आगच्छतु, यथाऽहं कामये तदेव कामयतां मृत्युः कामम् । किञ्च - ममापि हृदयं मृत्योर् हृदयान् मृत्युहृदयानुकूल्याद् आगादित्येव । यादृशं मृत्युहृदयं तादृशमस्तु मम हृदयं न तु तद्विरोधि मृत्योर्विप्रियं मा कार्षमिति यावत् । ल्यब्लोपे वा पञ्चमी - मृत्युहृदयमभिसमीक्ष्य मम हृदयं तदनुरूपं प्रवर्ततामिति । इदानीं मृत्योर्विप्रियानाचरणस्य फलमाह - अमीषाम् इन्द्रियाणां यत्प्रियम् अद इति विशेषार्थम् आयुर्वा प्रजा वा पशुर्वेति । 'सुपां सुलुक्' इति सप्तम्या वा लुक् । अमुष्मिन् लोके यत् प्रियं तत्सर्वं मामभ्यैत्व् आभिमुख्येन उपागच्छतु, मृत्योः प्रियाचरणम् इन्द्रियप्रियाभ्युपाय इति भावः ॥
5परमिति ॥ हे मृत्यो ! परम् अन्यं पन्था पन्थानम् अनुपरेह्य् अनुक्रमेण परागच्छ । यस्ते स्वभूतः पन्था देवयानादितरस् तत्र परेहि, देवयानं पन्थानं मे देहि । चक्षुष्मते साधुदर्शिने शृण्वते श्रोत्रे विज्ञप्तीनां श्रुत्वाऽभिमतानां दात्रे ब्रवीमि प्रार्थये । कर्मणि चतुर्थी । अस्माकं प्रजां पुत्रादिकां वीरान् विक्रान्तांश्च अन्यानस्मदीयान् मा रीरिषः माऽनीनशः ॥
6प्रपूर्व्यमिति ॥ पूर्व्यं पुरातनम् । स्वार्थिको यः । पूर्वेण वा प्रथमेन पुंसा ईश्वरेण कृतः प्रवर्तितः 'पूर्वैः कृतमिनियौ च' इति यः । मनसा वन्दमानो नाधमानः । नाथृ याच्नादिषु, वर्णविकारश्छान्दसः । याचमानोऽभिमतानि वृषभं वर्षितारं कामानां चर्षणीनां मनुष्याणाम् । यः प्रजानां मानुषीणां मनोरपत्यानाम् एकराट् एकस्वामी 'मनोर्जातौ' इत्यञ् । तं महानुभावं मृत्युं प्रयजे प्रकर्षण पूजयामि । ऋतस्य सत्यस्य आत्मनः प्रथमजां प्रथमोत्पन्नं पुत्रम् । 'जनसन' इति विट्, ‘विड्वनोरनुनासिकस्यात्' इत्यात्त्वम् ॥
इति तैत्तिरीयारण्यके पञ्चदशोऽनुवाकः ॥  

## १६ 

1अतिग्राह्याणां तृतीयं सौर्यं गृह्णाति - तरणिरिति गायत्र्य् एकयजुरन्ता ॥ हे सूर्य! तरणिस् तरणशीलः गत्वरस् तारयिता वा दुरितानां विश्वदर्शतः विश्वस्य साक्षाद्द्रष्टा । दासी भारादिर्द्रष्टव्यः । यद्वा - विश्वं दर्शतं द्रष्टव्यं यस्य । 'बहुव्रीहौ विश्वं सञ्ज्ञायाम्' इति विश्वशब्दस्य अन्तोदात्तत्वम् । ज्योतिष्कृज् ज्योतिषां ग्रहनक्षत्राणां कर्ता एवं महानुभावस्त्वम् असि । त्वं विश्वं रोचनं रोचनशीलम् आभासि त्वमेव वा आभासयस्य् आत्मज्योतिस्त्वमसीति । उपयामगृहीत इति व्याख्यातम् । सूर्याय त्वा भ्राजस्वते दीप्तिमते गृह्णाम्य् एष ते योनिरिति ॥
इति तैत्तिरीयारण्यके तृतीये षोडशोऽनुवाकः ॥  


