+++
title = "04 प्रश्नः-4"

+++
अथ चतुर्थः प्रपाठकः ॥   
1प्रवर्ग्यं ब्रुवता भगवता पुरुषेण कर्तव्यानि दर्शपूर्णमासादीनि संवत्सरपर्यन्तानि कर्माणि समन्त्रब्राह्मणानि विहितानि व्याख्यातानि च अस्माभिः । इदानीं मृतस्य संस्काराख्यः पितृमेधाख्यः प्रस्तूयते । 'स एष यज्ञायुधी यजमानो ह वै सुवर्गं लोकमेति' इति श्रुतेः मृतस्यापि संस्कारः श्रौत इष्यते । 'प्रत्येकं पुरुषस्य पावनः' इति च स्मृतिः । अत्र पैतृमेधिकान्मन्त्रान् व्याख्यास्यामः । प्राजापत्यं काण्डम् । 'तत्राहिताग्निं अग्निभिर्दहन्ति यज्ञपात्रैश्च' इत्यपि विनियोगः । तत्र प्रेताहवनीये जुह्वा जुहोति - परेयुवांसमिति ॥ परेयुवांसम् । उकारश्छान्दसः । बह्वृचाः परेयिवांसमित्येव पठन्ति । प्राणिनां शुभाशुभनिरीक्षणार्थं तत इतो गच्छन्तम् । कां प्रति? प्रवतो महीरनु अनुः प्रतेरर्थे । प्रकृष्टार्थवृत्तेः प्रशब्दात् 'छन्दसि धात्वर्थ' इति वतिः । शसन्तं चैतत् स्त्रीलिङ्गम् । प्रकृष्टा मनुष्या जातिः धर्मादिसप्तपुरुषार्थसम्बन्धात् तत्प्रकर्षः। प्रवत इति च उपलक्षणं - उद्वतो निवत इत्यपि द्रष्टव्यम् । उद्गता देवजातिः। महीः भौतिकीः मनुष्यजातीः प्रति परेयुवांसं ताभ्य एव च बहुभ्यः पन्थां पन्थानं अनपस्पशानम् । अनोरुकारस्य अकारश्छान्दसः । उकारमेव बह्वृचाः पठन्ति । स्पशतिर्ज्ञानार्थः, स्पशा इति चारा उच्यन्ते । ते च ज्ञातारः परवृत्तान्तानाम् । तस्य शानचि शपः श्लौ द्विर्वचनम् । आनुपूर्व्येण जानन्तं अयमस्य मार्गोऽयमस्य मार्ग इति । एवंभूतं वैवस्वतं विवस्वतः पुत्रं सङ्गमनं जनानां प्रेतजना यत्र सङ्गच्छन्ते तं सङ्गमनं जनानां यमं राजानं अनेन आज्याहुतिलक्षणेन हविषा अहं तावद्दुवस्यामि यूयमपि दुवस्यत हे लोकाः! । दुवस्यतिः परिचरणकर्मा कण्ड्वादियगन्तः ॥   
  
2मृतं आपत्तोऽहतेन वाससा प्रोर्णोति - इदं त्वति त्रिष्टुभा जगत्या वा ॥ इदं वस्त्रं प्रथमं नूतनं त्वा त्वां नु क्षिप्रं आगन् आगतवान् । 'मन्त्रे घस' इति च्लेर्लुक्, हल्ङयादिलोपः 'मोनोधातोः' । पूर्वं परिहितमपादत्ते - अपैतदिति । एतत् वस्त्रं अपोह परित्यज प्रेत! यत्वं पुरा इह शरीरे अबिभः भृतवान् धारितवानसि । इष्टापूर्तं इष्टं अग्निहोत्रादि, पूर्तं तटाकखननादि, तयोस्समाहारद्वंद्वः । तदिष्टापूर्तं अनुसम्पश्य आनुपूर्व्येण जानीहि इतो गतस्सन् तत्फलमनुभुङ्क्ष्व । दक्षिणा दानं तां च यथा त्वया दत्तं बहुधा बहुप्रकारं विबन्धुषु अनाथेषु विशिष्टेषु वा बन्धुषु ॥   
  
3मृतमनसा वहति मनुष्ययानेन वा; अनोवहनपक्षे वाही युनक्ति - इमौ वाहौ युनज्मि ते त्वदर्थं वह्नी वोढारौ असुनीथ अप्रशस्तं तस्मै प्रेतकर्मणे वोढवे वोढुं यथा एतौ सम्यग्वहतः । याभ्यां वाहाभ्यां यमस्य सुकृतां च सादनं सदनं आधिगच्छतात् अपिरभेरर्थे अभिगमिष्यसि ।।   
  
4वोढृभिरादीयमानं प्रेतमनुमन्त्रयते - पूषेति ॥ अतः परास्त्रिष्टुभः । आदित्यानामन्यतमः पूष इतः स्थानात् प्रच्यावयतु अन्यतो नयतु । विद्वान् पथां ज्ञाता अनष्टपशुः दर्शनसाधनत्वात् पशवो रश्मयः । भुवनस्य गोपाः गोपयिता रक्षिता । क्विप् अल्लोपयलोपयोः रूपम् । स च पूषा त्या एतेभ्यः प्रसिद्धेभ्यः पितृभ्यः अग्निष्वत्तादिभ्यः परिददात् रक्षणार्थ दानं परिदानम् । पञ्चमलकार: परिदद्यात् । अग्निस्तु देवेभ्यः परिदद्यात् सुविदत्रेभ्यः विदत्रं ज्ञानं लब्धव्यं वा धनं शोभनज्ञानेभ्यः शोभनधनेभ्यो वा ।।   
  
5तुरीयमध्वनो गत्वाऽऽदीयमानमनुमन्त्रयते - पूषेमा इति ॥ पूषा इमाः प्राच्याद्या दिशस्सर्वा अनुवेद आनुपूर्व्येण जानाति स एवंभूतः पूषा अस्मान् । 'अस्मदोद्वयोश्र' इति एकस्मिन् बहुवचनम् - ताम् । मृतेन सह एकत्वमापन्नस्य पुत्रादेर्वचनं - यत्र भयगन्धो नास्ति तेन अभयतमेन पथा नेषत् नयतु । स्वस्तिदाः अविनाशस्य दाता अघृणिः अक्रोधः आगतदीप्तिर्वा । आघृणिरिति बह्वृचाः । सर्ववीरः सर्वैः परिचारकपुरुषैस्तद्वान् अप्रयुच्छन् अप्रमाद्यन् पुरः प्रैतु अस्माकमग्रतो गच्छतु विद्वान् पथां ज्ञाता ।।   
  
6पुनस्तुरीयमध्वनो गत्वा निधायादीयमानमनुमन्त्रयते - आयुर्विश्वायुरिति ॥ आयुः गमनशीलः विश्वायुः विश्वव्यापी स त्वा परिपासति । लेटि तिपोऽसडागमः । परिपायात् । पूषा च त्वा पातु प्रपथे प्रकृष्टे पथि पुरस्तात् गच्छन् । देवश्च सविता आदित्यानामन्यतमः यत्र स्थाने सुकृत आसते यत्र वा ते ययुः गच्छन्ति तत्र त्वा देवस्सविता दधातु स्थापयतु ॥   
  
7राजगवीमुपाकरोति - भुवनस्येति यजुषा ॥ हे भुवनस्य पते ! स्वामिन्! अग्ने ! इदं राजगव्याख्यं हविः उपाकरोमीति शेषः । स्रुवेण पात्रेण वा जुहोति - अग्नये रयिमते धनवते स्वाहा हुतमस्तु ॥   
  
8राजगव्यां शमितृभिर्हन्यमानायां सव्यानि जानूनि अभिनिघ्नन्तः पांसूनपमृजन्ते - पुरुषस्येति अनुष्टुभा ॥ मृतस्य पुरुषस्य सयावरि! । सहपूर्वाद्यातेर्वनिपि 'वनोरच' इति ङीब्रेफौ । पुरुषेण मृतेन सह यात्रीत्येवमामन्त्र्यते । अघानि वयमपमृज्महे पांसुमार्जनव्याजेन त्वद्वधकृतमघमेव वयं परिमृज्मः । इच्छब्द एवार्थः । यथा पांसुमार्जने सति नः अस्मान् अत्र वसतः पुरा जरस: जरायाः प्राक् अपरो मृत्युप्रभृतिः अनिष्टवर्गः नायति तथा अपमृज्मह इति ॥   
  
9अथ तां शमितृभिर्विशस्यमानामनुमन्त्रयते - पुरुषस्येति ॥ सयावरि! ते तव स्वभूतं प्राणं व्यसिस्रसं विस्रंसयामि । यत् बन्धनस्य विस्त्रंसनं तत् प्राणस्येति रूप्यते । सा त्वं विस्रस्तप्राणा शरीरेण महीं भूमिं इहि गच्छ मृतो भूमौ पतति । स्वधया मांसरूपया पितॄन् उपेहि अस्मांश्च इह गृहे प्रजया पुत्रपौत्रादिकया आवह सङ्गमय प्रजावतः कुरु ॥   
  
10मैवमिति त्रिष्टुप् ॥ मांस्तेति तृतीयैकवचनस्याकारः । हे राजगवि! तव या एवंभूता मांस्ता मांसता तया माऽहं प्रिये । छान्दसो ह्रस्वः । प्रीतो मा भवामि नह्यहमात्मनः प्रिये त्वां विशसितवान् किन्तर्हि पितॄणामर्थाय । अतश्च यदा त्वं देवी सती देवभूयं गता । विश्ववारा सर्वेषां वरणीया नभसा आकाशयानेन पितृलोकं एषि । यदेति वचनात् तदेति गम्यते । तदा पयसा इह संव्ययन्ती आच्छादयन्ती नः अस्मान् अभ्याववृत्स्व उभयोरपि लोकयोरस्मान् पयस्विनः कुरु अस्य मन्त्रस्य नास्मत्सूत्रे विनियोगः ॥   
  
11मृतस्य पत्नीं दारुचितामुपवेशयन्ति - इयं नारीति ॥ इयं नारी तव भार्या पतिलोकं पत्युस्तव सालोक्यं वृणाना कामयमाना हे मर्त्य! मरणधर्मन् त्वा त्वां प्रेतं उपनिपद्यते उपशेते । विश्वं कृत्स्नं पुराणं चिरन्तनं एकपत्नीनां व्रतं अनुपालयन्ती तस्यै तस्याः प्रजां द्रविणं च इह धेहि स्थापय यथा न ते क्षीयेते तथा कुरु ॥   
  
12तामुत्थापयति पतिस्थः पतिस्थाने तिष्ठतीति पतिस्थो देवरादिः - उदीर्ष्व नारीति ॥ हे नारि त्वं! इतासुं गतासुं गतप्राणं एतं पतिं उपशेषे उपसृत्य शेषे सा उदीर्ष्व उत्तिष्ठ उत्थाय जीवलोकमभ्येहि । न च एवं ते पतिलोकहानिः यतः त्वं अभिसन्धिमात्रेणैव हस्तग्राभस्य विवाहसमये मन्त्रवत्तव हस्तं गृहीतवतः दिधिषोः गर्भस्य धातुः पत्युः एतज्जनित्वं जन्म लोकान्तरप्राप्तिरूपं अभिसम्बभूव । पुरुषव्यत्ययः । अभिसम्बभूथेति बह्वृचाः पठन्ति । अभिसम्बभूविथ उत्पद्यमानैव त्वमेवमुत्पन्नाऽसि ॥   
  
13ब्राह्मणस्य मृतस्य हस्तौ सुवर्णेन निर्मार्ष्टि, धनुषा राजन्यस्य, मणिना वैश्यस्य, तत्र मन्त्राः - सर्वत्रादानलिङ्गात् हस्तगतमङ्गुलीयकाद्यादाय तेन सम्मार्ष्टि - मृतस्य1 हस्तात् सुवर्णमाददाना आदाय तव हस्तौ सम्मृजन्त इत्यर्थः । एवंभूता वयं श्र्यादिभ्यो भवेम । ब्रह्म वेदः तेजः ब्रह्मवर्चसं अन्यत् प्रसिद्धम् । अत्रैव दहनदेशे त्वं भव वयं पुनरिह गार्हस्थ्ये स्थिताः सुशेवाः शेवमिति सुखनाम सुसुखास्सन्तः विश्वाः स्पृधः स्पर्धमानाः सङ्ग्रामकारिणीर्वा । अभिमातीः शत्रुजातीः जयेम । धनुरिति । पूर्ववद्व्याख्यातव्यम् । क्षत्रं क्षत्रियभावः ओजः अप्रतिहतप्रतिज्ञत्वम् । मणिनेति । पूर्ववत् । विशे वैश्यभावाय ॥   
  
14पात्रेषु चीयमानेषु चमसनिधानमन्त्रः - इममिति ॥ प्रक्षेप्स्यमानोऽग्निर्हृदिस्थस्संबोध्यते । हे अग्ने ! इमं चमसं मा विजीह्वरः । ह्वृ कौटिल्ये । कौटिल्यं मा कार्षीः आर्जवेन दह यतोऽयं प्रियो देवानां उत सोम्यानां सोमार्हाणां ऋत्विजामपि प्रियः देवा ऋत्विजः पानादिगुणयोगात्, प्रसिद्धा एव वा देवाः । ते यत्र पिबन्ति स एष देवपानः चमसः तस्मिन् देवाः अमृताः अमरणधर्माणः मादयन्तां स्वात्मानं मादयन्ते । तस्मात् मा विजीह्वर इति ॥   
  
15राजगव्याश्चर्मणा मृतं प्रोर्णोति - अग्नेर्वर्मेति ॥ वर्म कवचं अग्नेर्वर्मभूतं गोभिः राजगव्या अवयवैः पादादिशिरोन्तैश्चर्माश्रयैरात्मशरीरं परिव्ययस्व परितश्छादय हे प्रेत ! । वपयाऽस्य मुखं प्रोर्णोति - सम्प्रोर्णुष्वेति । मेदसा वपया मुखं सम्प्रोणुष्व । कीदृशेन? पीवसा यदुपयुञ्जानाः पीवानो भवन्ति तत् पीवः तादृशेन । एवमाच्छादिते किं भवति? न इत् नेत् नैव त्वा धृष्णुः धर्षणशीलः हरसा स्वेन तेजसा जर्हृषाणः दाह्यलाभेन अत्यन्तं हृष्यन् दधत् चिरमात्मानं स्थापयन् विधक्ष्यन् विविधं धक्ष्यन् भूत्वा नैव त्वां पर्यङ्खयातै सर्वतो व्याप्नुयात् ॥   
  
16अथैनमुपोषयति पुरस्तादाहवनीयेन - मैनमिति ॥ हे अग्ने! एनं मा विदहः विदग्धं मा कार्षीः यथाऽस्थ्यादिकमपि दह्यते2 तथा मा धक्षीः माऽभिशोचः अभिरल्पार्थे माऽभिमुखज्वालो दीपिष्ठाः अस्य त्वचं असृग्धरं ज्वालाग्रैः मा विचिक्षिपः । कथं तर्हि करवाणि यदा शृतं सुष्टु दग्धं करवः करिष्यसि अथ अनन्तरं तदानीमेव । ईमिति पादपूरणे । एनं प्रेतं पितृभ्यः प्रहिणुतात् प्रहिणु प्रगमय पितृपार्श्वं प्रापय ॥   
  
17पश्चात् गार्हपत्येन दहति - शृतमिति ॥ हे जातवेदः ! यदा त्वेनं शृतं करसि करिष्यसि अथ ईम् अनन्तरं एनं पितृभ्यः परिदत्तात् रक्षार्थं देहि । किं कारणमेवं प्रार्थ्यते ? उच्यते - यदा एतां एवंविधां असुनीतिं प्राणगतिं गच्छाति गच्छेत् अथ तदा देवानां वशनीः वशवर्ती भवाति भवेत् देवानां यत् वशं तत् प्राप्नोति ॥   
  
18दह्यमानमुपतिष्ठते - सूर्यं त इति ॥ हे प्रेत! ते तव स्वभूतं चक्षुः इन्द्रियं तैजसं सूर्यं तेजोरूपं गच्छतु । वातं बाह्यवायुं तव आत्मा प्राणवायुः गच्छतु । उपलक्षणमेतत् - अन्यान्यपि प्राणादीनि पृथिव्यादीनि स्वकारणानि गच्छन्तु । त्वं तु धर्मेण स्वकर्मवशेन द्यां च । चशब्दो वाऽर्थे; द्युलोकं वा गच्छ दिव्यरूपस्सन् । पृथिवीं वा गच्छ मनुष्यादिरूपेण । अपो वा गच्छ मत्स्यादिरूपेण । यदि तत्र हितं जन्म कर्मणा ओषधीषु वा प्रतितिष्ठ स्थावरतां गच्छ शरीरैः शरीरेण तदवयवैश्च । 'शरीरजैः कर्मदोषैर्याति स्थावरतां नरः।' इति मनुः ॥   
  
19जधनेन चितिं अजमबलेन शुल्बेन सम्बध्नाति, तं द्रवन्तमनुमन्त्रयते - अज इति ॥ एषः अजः तव भागः तं भागं त्वदीयेन तपसा तापहेतुना औष्ण्येन तपस्व । तपन्तमेव [तमेव] ते शोचिः दीप्तिः तपतु, ते अर्चिः ज्वालाऽपि तमेव तपतु । हे जातवेदः! यास्ते शिवास्तनुवः ताभिः तनूभिः इमं प्रेतं अजं वा वह त्वं सुकृतां यत्र लोकाः तत्र ॥   
  
20अयं वा इति ॥ हे जातवेदः! अयं अङ्गुळ्या निर्दिशन्नाह - अयं वै अजः प्रेतो वा त्वमसि । कुतः अस्मादधि अस्माज्जातस्त्वमसि हविष्ट्वात् । एतत् एतेन प्रकारेण त्वं च अयमसि । यतः अस्य योनिः कारणं त्वमसि । अग्नेस्सर्वकारणत्वात् तस्मात् द्वयोरपि पितृत्वं पुत्रत्वं च प्रतिपादितम् । पुत्रश्च पित्रे लोककृद्भवति पुण्यलोकप्राप्तिहेतुर्भवति । तस्मात् वैश्वानरोऽपि विश्वेषां नराणां स्वामी त्वं इमं वह प्रापय यत्र स्कृतां लोकाः तत्र ॥   
  
इत्यारण्यके चतुर्थप्रश्ने प्रथमोऽनुवाकः ॥1अथ नव स्रुवाहुतीः जुहोति - य एतस्येति ॥ सर्वाणि यजूंषि । येन पथा प्रेतो गच्छति एतस्य पथः ये गोप्तारः सुखेनातिवाहयितारः तेभ्यस्स्वाहा हुतमस्तु । येऽपि एतत्पथो रक्षितारः मार्गस्य सम्यङ्निपादयितारः । अभिरक्षितारः अभितस्स्थित्वा पालयितारः । आख्याता सम्यक् पथामाख्याता अपाख्याता अधार्मिकेभ्यः असन्मार्गख्यापयिता । अभिलालपते अभिगम्य पुनःपुनः मार्गमाचक्षाणाय इतइतो भवतीति । अपलालपते असद्भ्यः असन्मार्गं पुनःपुनः अपालपते नेह पन्था नेह पन्था इति । कर्मकृते हव्यकव्यादिवहनकर्मकारिणे । यं चाग्निमन्यमपि अत्र प्रकरणे स्मर्तव्यं अङ्गभूतं नाधीमः न स्मरामः अनाम्नानात् नाधीमहे वा तस्मै स्वाहेति ॥  
2यस्त इति त्रिपदा त्रिष्टुप् ॥ हे प्रेत! [हे अग्ने यः राक्षसादिः ते तव इध्मं जभरत् अपहरति अथवा त्वाया त्वदीयस्य दग्धस्य प्रेतस्य मूर्धानं स्वयं सिष्विदानः स्वेदं प्राप्तस्सन् ततपते अतिशयेन तापं करोति । शास्त्रीयदहनसाधनस्येध्मस्यापहारेण वा स्वकीयस्वेदेन मूर्धानं द्रवीकुर्वन्वा ते शास्त्रीयदाहं विनाश्य स्वर्गं विहन्ति दिवः स्वर्गस्य अघायतः अघं पापं विघ्नं य इच्छति तस्मात् विश्वस्मात् सीं सर्वस्मादपि राक्षसादेः उरुष्यः अयं प्रेतो रक्षणीयः] ॥  
3अस्मादिति अनुष्टुप् ॥ हे अग्ने ! त्वमस्मात् अधिजातोऽसि पूर्वमिदानीं त्वत्तः अयं पुनर्जायतां पुण्यां गतिं प्राप्नोतु । तस्मै तुभ्यं अग्नये वैश्वानराय सुवर्गाय लोकाय तद्धेतवे स्वाहा हुतमस्तु ॥  
इत्यारण्यके चतुर्थे द्वितीयोऽनुवाकः ॥1जधनेनाग्निं प्राङ्मुख उपविश्य अथैनं याम्येन नवर्चेन पराचाऽनुशासति - प्र केतुनेति ॥ सर्वास्त्रिष्टुभः, विशेषो वक्ष्यते । अयं अग्निः केतुना केतुस्थानीयेन धूमसमूहेन बृहता महता प्रभाति प्रकर्षेण दीप्यते आविर्विश्वानि भुवनानि आविष्कृण्वानः प्रकाशयन् वृषभः । लुप्तोपममेतत्, वृषभ इव रोरवीति शब्दायते । देवाह्वानकाले दिवश्चिदन्तात् द्युलोकस्यापि समीपादागत्य मां उप उदानट् । नशिरदर्शनार्थों लोके, वेदे तु बाहुल्येन प्राप्त्यर्थः । मत्समीपं प्राप्तवान् । अयमेव च अग्निः अपां उपस्थे समुद्रे अन्तरिक्षे वा महिषः महान् ववर्ध ववृधे बाडबरूपेण वैद्युतरूपेण वा । एवंभूतेन अग्निना दह्यमानः त्वं इष्टां गतिं गच्छ ।।   
  
2इदमिति ॥ हे प्रेत! ते तव इदमेकं शरीरं यत् इदानीं दह्यते परः, सकारान्तमेतत् नपुंसकलिंङ्गं परशब्देन समानार्थम् । दृश्यते चान्यत्रापि - 'परोरजास्ते पञ्चमः पादः'5 । उकारो निपातश्चार्थे, 'निपातस्य च' इति दीर्घः । परश्च एकं तव शरीरं यत् जन्मान्तरे गृहीष्यते । इदानीं तु तृतीयेन शरीरेण ज्योतिषा द्योतमानेन संविशस्व स्वर्गाद्यनुभवाय संवेशनः सङ्गतश्च सन् तनुवै तन्वा चारुः प्रियश्च पश्यतां सन् देवानां सम्बन्धिनि परमे सधस्थे यत्र सह तिष्ठन्ति तत्र स्वर्गाख्ये स्थाने एधि भव ॥   
  
3नाक इति ॥ नाके अन्तरिक्षे उपपतन्तं उपगच्छन्तं सुपर्णं शोभनपतनं यत् । द्वितीयैकवचनस्य लुक् । यं त्वा त्वां हिरण्यपक्षं हिरण्यवदुज्ज्वलपार्श्वं वरुणस्य सर्वेषां वरणीयस्य योनौ स्थाने लोके यमस्य दूतम् । लुप्तोपममेतत् । दूतमिव भुरण्युम् । गत्यर्थोऽयम् । दूतवच्छीघ्रगन्तारं शकुनं शक्तं यं त्वां एवंभूतं हृदा वेनन्तः कामयमानाः एते अमात्याः अभ्यचक्षत अभिचक्षते अभिमुखं वदन्ति । यमिति वचनात् क्रियापदाश्रयणे साकांक्षत्वाच्च स त्वमित्यध्याहारेण उत्तरम् । यद्वा - एधीत्यनेन एकवाक्यता नेया ॥   
  
4अतिद्रवेति ॥ सारमेयौ सरमाया देवशुन्याः पुत्रौ श्वानौ चत्वारि अक्षीणि ययोस्तौ चतुरक्षौ शबलौ नानावर्णौ एवंविधौ श्वानौ साधुना कण्टकादिरहितेन पथा गच्छन् अतिद्रव अतीत्य द्रव अतिद्रुत्य च अथ अनन्तरं पितॄन् सुविदत्रान् शोभनज्ञानान् अपीहि अपिगच्छ ये पितरः यमेन सधमादं मदन्ति । ओदनपाकं पचतीतिवत् कर्मता ॥   
  
5यौ त इति ॥ हे यम! यौ ते तव रक्षितारौ श्वानौ चतुरक्षौ पथिरक्षी पथां रक्षितारौ नृचक्षसा नृचक्षसौ नृणां सुकृतां दुष्कृतां च द्रष्टारौ । हे राजन्! यम! ताभ्यां एनं प्रेतं परिदहि रक्षार्थं देहि । अस्मै प्रेताय स्वस्ति अविनाशं च धेहि देहि । अमीवा रोगः तदभावोऽनमीवं च धेहि ॥   
  
6उरुणसौ पृथुनासिकौ असुतृपौ भक्ष्यमाणानां दुष्कृतां असुभिः तृप्तौ उलुंबलौ उरुबलौ । छान्दसौ वर्णविकारोपजनौ । यमस्य दूतौ प्रेषकरौ वशान् । वश कान्तौ । आत्मन इष्टान् अनु तान् प्रतिचरतः यावेवंभूतौ श्वानौ तौ अस्मभ्यं मृतस्य पुत्रादिभ्यः दृशये दर्शनाय सूर्याय । षष्ठ्यर्थे चतुर्थी । सूर्यस्य दर्शनार्थ असुं प्राणं अस्य पित्रादेर्मरणेन गतप्रायं अद्य पुनः दत्ताम् । लोट्प्रथमपुरुषद्विवचनान्तमेतत् । संहितापाठे मकारस्य वकारश्छान्दसः । मकारमेव बह्वृचाः पठन्ति - 'पुनर्दतामसुम्' इति । इह शरीरे भद्रं सर्वोपद्रवरहितं असुं दत्तां इति ॥   
  
7सोम इति ॥ एकेभ्यो देवेभ्यः सोमः पवते रक्षति । एके देवाः घृतमुपासते भागत्वेन । येभ्यश्च देवेभ्यः मधु प्रधावति 'मधुना जुहोति । महत्यै वा एतद्देवतायै रूपम् । यन्मधु'6 इत्यश्वमेधे दर्शनात् । तान् सोमपानाज्यपान्मधुपांश्च । चिदिति पादपूरणे । एव अवधारणे । तानेव तु त्वं अपिगच्छतात् अपिगच्छ तैः सस्थानो भव ॥   
  
8य इति ॥ ये क्षत्रियाः प्रधनेषु प्रकृष्टधनेषु सङ्ग्रामेषु युध्यन्ते युध्वा च जयन्ति । ये शूरासः शूराः तनुत्यजः अभिमुखाहताः तनूस्त्यजन्ति, न पुनः पृष्ठतः कृत्य पलायन्ते । ये वा यज्वानः सहस्रदक्षिणाः बहुदक्षिणाः तांश्चिदेवापिगच्छतात् ॥   
  
9तपसेति ॥ तपसा ये अनाधृष्याः अनभिभवनीयाः ब्रह्मचारिणः । तपसा अतिथिपूजनादिना ये सुवः स्वः गताः ये च तपोमहच्चक्रिरे वानप्रस्थाः संन्यासिनश्च तांश्चिदिति गतम् ॥   
  
10जघनेन दहनदेशं उदीचीः तिस्त्रः कर्षूः खात्वाऽश्मभिः सिकताभिश्च प्रकीर्य अयुग्भिः उदकुम्भैः अपः प्रवर्त्य तासु ज्ञातयः सङ्गाहन्ते - अश्मन्वतीरिति ॥ अश्मभिः पाषाणैः सिकताभिश्च तद्वतीः रेवतीः उदकाख्येन धनेन तद्वतीः। 'रयेर्मतौ बहुलम्' इति सम्प्रसारणम् । एवंभूताः कः संरभध्वम् उत्तिष्ठत प्रतरत च कर्षूः हे सखायः! समानख्यातयो ज्ञातयः! अत्र कर्षूः श्मशाने वा जहाम परित्यजामः । ये अस्माकं अशेवाः असुखाः । शेवमिति सुखनाम । असन् । अस्तेः पञ्चमो लकारः । स्युः यान्यस्माकमसुखानि तान्यत्रैव जहाम । शिवांस्तु वाजान् अभि । वाजानित्यन्ननाम । शिवान्यन्नानि प्रति उत्तरेम कर्षूभ्यः ॥   
  
11जघनेन कर्षूः पलाशशाखे शमीशाखे वा निघ्नन्ति ते अन्तरेण सर्पन्ति - यद्वा इति ॥ वै प्रसिद्धौ । देवस्य सवितुः सम्बन्धि यत् पवित्रं सर्वशोधयितृसहस्रधारं सहस्रसङ्ख्याकं अन्तरिक्षे विततं रश्मिजालम् । येन रश्मिजालेन इन्द्रमनार्तं कर्तुं आर्त्यै आर्त्या अपुनात् शोधितवान् कः? सवितैव तेनाहं मां सर्वतनुं समस्तावयवयुक्तं अन्तर्बहिश्च पुनामि शोधयामि ॥   
  
12जघन्योऽध्वर्युश्शाखे व्युदस्यति - या राष्ट्रादिति ॥ येषु जीवत्स्वन्यो म्रियते ते अभिमृताः ज्ञातयः नृपतिं स्वामिनं इच्छमानाः इच्छन्तः राष्ट्रात् राष्ट्रस्थानीयात् अस्मदमात्यसङ्घातात् पन्नात् स्वामिनाशेन विपन्नात् निस्सृत्य याश्शाखाः । व्यत्ययेन द्वयोर्बहुवचनम् । ये शाखे अपयन्ति अन्तरागच्छन्ति । ता यूयं सर्वाः शाखा धातुः आदित्यस्य पवनेन रश्मिजालेन पूताः अस्मान् प्रजया पुत्रादिकया रय्या धनेन वर्चसा दीप्तया संसृनाथ । पञ्चमो लकारः । संसृष्टान् कुरुत । सर्वत्र जात्यपेक्षं [वा] बहुवचनम् ॥   
  
13आदित्यमुपतिष्ठन्ते अमात्याः - उद्वयमिति ॥ तमस उपरि स्थितं उत्तरं उत्कृष्टं ज्योतिः । देवत्रा 'देवमनुष्य' इत्यादिना सप्तम्यन्तात् त्राप्रत्ययः । देवेषु मध्ये उत्कृष्टज्योतिरित्यन्वयः एवंभूतं सूर्यं देवमुत्पश्यन्तः उर्ध्वं पश्यन्तः वयं उत्तमं ज्योतिः ब्रह्माख्यं अगन्म गच्छेम ॥   
  
14अपोऽवगाहन्ते - धातेति ॥ धाता आदित्यः पुनातु अस्मान्, सविता सर्वस्यानुज्ञाता । केन पुनातु - अग्नेस्तेजसा सूर्यस्य वर्चसा च ॥   
  
इत्यारण्यके चतुर्थे तृतीयोऽनुवाकः ॥1अस्थिसञ्चयने क्षीरमिश्रोदकेन उदुम्बरशाखया अस्थीन्यवोक्षति - यं त इति पञ्चभिः ॥ हे प्रेत! यं अग्निं ते त्वदर्थं अमन्थाम आधानकाले मथितवन्तः वयं वृषभायेव । द्वितीयार्थे चतुर्थी । वृषभमिव पक्तवे । तुमर्थे तवेप्रत्ययः । यथा आतिथ्यादौ वृषभं पक्तुमग्निं मन्थति तद्वत् त्वदर्थमग्निं अमन्थाम तमिमं अग्निं शमयामसि शमयामः केन ? क्षीरेण चोदकेन च मिश्रितेन ॥   
  
2यं त्वमिति ॥ हे अग्ने! त्वं यं समदहः सम्यग्दग्धवानसि त्वमु तमु । छन्दसो वकारोपजनः । तथैव बह्वृचाः पठन्ति । तमेव पुनर्निर्वापय शान्तं कुरु । किञ्च - अत्र श्मशाने क्याम्बू: शैवालविशेषः कियत् अम्बु उत्पत्तिस्थानमस्येति सः । अत्र प्रदेशे जायतां एवंनामायं देशः सिक्तोऽस्तु यथा शैवालमपि जायते तथा पाकदूर्वा बालाऽपि दूर्वा, व्यल्कशा विविधाङ्कुरा जायताम् ॥   
  
3शीतिके इति ॥ कुम्भोदकं वृष्टिरूपेण रूप्यते शीतिका वृष्टिः । शीताधिदेवतेत्यन्ये । हे शीतिके! शीतिकावति! शीतिका कम्पकरव्याधिरतिशैत्येन समुत्पद्यते । तद्वति! अत्यन्तशैत्यवति! । ह्लादुके! सर्वस्य ह्लादयित्रि! ह्लादुकावति ! अत्यन्तह्लादनवति ! त्वमिमं प्रदेशं मण्डूक्या मण्डूकस्त्रिया सुसङ्गमय । इमं चाग्निं सुष्ठु शमय । इममग्निं शमयित्वा प्रदेशमिमं तथा शीतं कृत्वा यथा न कदाचिदपि स्थानमिदं मण्डूकी जहाति ॥   
  
4शं त इति ॥ हे प्रेत ! धन्वन्याः मरुभूमिधन्वा तत्र भवाः आपः धन्वन्याः तव शं भवन्तु । अनूक्या अनुदको देश अनूकः । दकारलोपः छान्दसः । तत्र भवाः अनूक्याः ता अप्यापः शं ते सन्तु भवन्तु । उकारः पादपूरणः । समुद्रे अन्तरिक्षे भवाः समुद्रियाः वर्ष्याः ॥   
  
5शं ते स्रवन्तीः नद्यादिषु स्रवन्त्यः आपः ते तनुवे तन्वै शरीराय शं भवन्तु । कूपे भवाः कूप्याः । नीहारो हिमानी स च ते शं वर्षतु सुखवृष्टिं करोतु । पृष्वा अवश्यायोदकं साऽपि शं भूत्वा अवशीयतां अवपततु ॥   
  
6अतएव श्मशानाग्नेः दक्षिणतोऽङ्गारान्निर्वृत्य तिस्रस्स्रुवाहुतीर्जुहोति - अवसृजेति तिसृभिः ॥ हे अग्ने ! त्वमिमं प्रेतं पितृभ्यः पुनरवसृज । वीप्सालोपोऽत्र द्रष्टव्यः - पुनःपुनरवसृज देहि युष्माभिरयं समानो जात इति पुनरुक्त्वा समर्पयेत्यर्थः । यः प्रेतः ते तुभ्यं आहुतः संस्कारार्थं त्वयि क्षिप्तस्सन् चरति । लुप्तसनर्थमेतत् । पितॄन् प्रति जिगमिषति । केन हेतुना - स्वधाभिः अन्नैः पितृभ्यः पुत्रादिभिः दातव्यैः हेतुभूतैः । आयुः जीवितं वसानः आच्छादयन् जीवेनाधिष्ठितस्सन् शेषं भुक्तावशिष्टं कर्मफलं उपयातु उपभुङ्क्ताम् । तदर्थं च तनुवा तन्वा सूक्ष्मशरीरेण सङ्गच्छतां हे जातवेदः! सङ्गच्छस्व ॥   
  
7हे प्रेत! पितृभिस्सङ्गच्छस्व पितृगणैरन्तर्भव । ततः स्वधाभिः अपि सङ्गच्छस्व इष्टापूर्तफलेन च सङ्गच्छस्व! क्व परमे व्योमन् विशिष्टस्थाने स्वर्गाख्ये । पश्चाच्च भूम्यै भूम्यास्सम्बन्धिनि यत्र प्रदेशे वृणसे जन्म प्रार्थयसे तत्र प्रदेशे गच्छ तत्र त्वा देवः सविता दधातु उत्पादयतु ॥   
  
8यत्त इति ॥ कृष्णः शकुनः यत् तव अङ्गं आतुतोद आपीडयत् पिपीलः पिपीलिका सर्पः उत वा श्वापदः सृगालादिः तत् सर्वं अयं अग्निः विश्वात् विश्वमत्तीति विश्वात् कृत्स्नभक्षयिता अनृणं अवश्यप्रतिकर्तव्यत्वादृणशब्देन गदो रोगो लक्ष्यते । अगदम् । तथैव बह्वृचाः पठन्ति - 'अनिष्टद्विश्वादगदं' इति । कृणोतु करोतु । सोमश्च अनृणं करोतु यस्सोमो ब्राह्मणम् । जातावेकवचनम् । ब्राह्मणान् । तथैव ब्रह्वृचाः । आविवेश आविशति आविश्य तिष्ठति 'अग्नीषोमीयो हि ब्राह्मणः' इति ॥   
  
9अयुजः स्त्रियस्सञ्चिन्वन्ति, तत्र प्रथमाया मन्त्रः - उत्तिष्ठति ॥ हे प्रेत! अतः श्मशानात् उत्तिष्ठ। उत्थाय च तनुवं तन्वं इतस्ततो विप्रकीर्णं अस्थिशरीरं संभरस्व कुम्भे सम्भृतं कुरु इह श्मशाने गात्रं स्वल्पमपि माऽवहाः मा अवहासीः मा त्याक्षीः मा शरीरं मा च स्थूलं अङ्गम् । सम्भृत्य च यत्र भूम्यै इत्यादि गतम् ॥   
  
11अथ अध्वर्युः कुम्भे सम्भृतान्यस्थीन्यादाय उत्तिष्ठति - उत्तिष्ठेति ॥ अस्थिरूपं प्रत्युच्यते - हे प्रेत! इत उत्तिष्ठ उत्थाय च प्रेहि गच्छ गच्छंश्च प्रद्रव शीघ्रं गच्छ प्रद्रुत्य च परमे व्योमन् उत्कृष्ट स्थाने ओकः वासस्थानं कृणुष्व कुरु । ओकः करणप्रकारः - यमी यमस्य स्वसा यमेन यम्या च संविदानः एकमतिभ्यामनुज्ञातः त्वं उत्तमं नाकं प्रसिद्धं अधिरोह आरोह । संविदानोत्तममिति छान्दसो गुणः ॥   
  
12-16अश्मन्वतीरित्यादयः पञ्च गताः7 कर्ष्वादि समानम् ॥   
  
17अथ अस्थीनि पिष्ट्वा आज्येन संसृज्य अग्निहोत्रहवण्या जुहोति सोमयाजिनः - अस्मादिति ॥ अधिः पञ्चम्यर्थानुवादी । हे अग्ने! अस्मात् यजमानात् त्वमधिजातोसि आधानकाले । अयं तु इदानीं त्वत्तः अधिजायतां अग्नये तुभ्यं वैश्वानराय विश्वेषां नराणामयमुपास्यः वैश्वानरः सुवर्गाय लोकाय तत्प्राप्तिहेतुभूताय तदभिमानिने वा दत्तमस्तु ।   
  
इत्यारण्यके चतुर्थे चतुर्थोऽनुवाकः ॥1अस्ति यमयज्ञो नाम बलिः मासिमासि कर्तव्यः कार्तिक्यां विशेषेण । तत्र प्रस्थपरिमितैः तिलैः कल्पितं गुडमिश्रं हविः कल्पयित्वा तूष्णीमभिक्रम्य आदाय 'नमो ब्रह्मणे प्रजापतये देवेभ्य ऋषिभ्यः पितृभ्यो यमाय' इति ग्रामाद्बहिः प्राचीमुदीचीं वा दिशं उपनिष्क्रामति । निष्क्रमणमन्त्रो निगदसिद्धः । निष्क्रम्य नद्यां सिकतिले प्रदेशे यत्र करकूपः उत्सः खनितुं शक्यते तत्र दिक्स्रक्तयः कोणा यस्यास्तादृशीं वेदिं करोति स्थण्डिलमात्राम् । तत्र स्थले प्रतिदिशं मध्ये च पञ्चोत्तरवेद्या दिक्स्रक्तयः दक्षिणे करकूपं खनति उत्तरेणाग्निं प्रतिष्ठाप्य दर्भैः प्रागग्रैः अग्निं वेदिं च परिस्तीर्य पञ्चसु उत्तरवेदिषु दर्भमयान् विष्टरान् विधाय प्रस्तरहस्तो यममावाहयति - आयातु देव इति द्वाभ्यां जगतीत्रिष्टुभ्याम् ॥ देवः दानादिगुणयुक्तो यमः आयातु आगच्छतु सुमनाभिः शोभनं मनः यासु क्रियासु क्रियमाणासु ताभिः ऊतिभिः पालनः प्रयताभिः परिशुद्धाभिः अवद्यरहिताभिः सह अक्ता भक्तान् प्रतिगन्ता इह अत्र हवा हवे यज्ञे, सप्तम्येकवचनस्याकारः । इदानीं क्रियमाणे आगत्य च सुप्रयते बर्हिषि आसीदतां आसीदतु । हशब्दः पादपूरणः । मम ऊर्जाय अन्नाय बलाय वा जात्यै जननाय प्रजात्यै शत्रुहत्यै शत्रुवधाय च ॥  
2उत्तरे मन्त्रे यमस्य यम्याश्च सहवचनम् - यमे इव यमळोत्पन्ने इव दृश्यमाने यतमाने तत्रतत्र हविर्ग्रहणाय गन्तुं यत्नं कुर्वाणे यदा ऐतम् । लडर्थे लङ् । इतः गच्छथः । यदेति वचनात् तदेति गम्यते । तदा देवयन्तः देवान् यष्टुकामाः मानुषाः वां युवाभ्यां प्रभरन् । 'हृग्रहोर्भः' इति भः, लडर्थे लङ् । प्रहरन्ति हवींषि स्तुतिञ्चोपहरन्ति । तौ युवां स्वं लोकं स्वस्थानं विदाने जानन्तौ आसीदतम् । आसाद्य च स्वासस्थे शोभनासनस्थे भवतं नः अस्माकं इन्दवे ऐश्वर्याय । एवं विनियुक्तार्थगोचरतालोभेन क्लेशेन व्याख्यातम् । बह्वृचास्तु - हविर्धानशकटयोरभिधानं मन्यन्ते ॥  
3अथ प्रस्तरं मध्यमवेद्यां विष्टरे निधाय अभिमन्त्रयते - 'इमं यम प्रस्तरम्' इति तिसृभिः पवित्रपाणिः अर्घ्यपाद्यस्नानाचमनीयगन्धपुष्पधूपदीपमाल्यैरित्येतैरभ्यर्च्य मध्यमेन अन्तमेन वा पलाशपर्णेन जुहोति - यमाय अन्तकाय धर्माय अधर्माय अन्ताय अनन्ताय वैवस्वताय मृत्यवे विष्णवे इति । व्याहृतिभिः व्यस्ताभिः समस्ताभिश्च हुत्वा अर्कपर्णानि औदुम्बरपर्णानि वा निधाय मध्यमस्यामुत्तरवेद्यां यमाय हविर्निवेदयन्ते - यमायेति ॥ इतःपरे अनुष्टुभः । सोमं सोमवन्मधुरं तिललक्षणं हविः यमाय सुनुत अभिषवसदृशेन हस्तव्यापारेण आक्षिपत हे परिचारकाः! । यमायैव हविः जुहुत निवेदयत जुह्वतो मे प्रयोजकाः भवत । यमं ह यममेव अयं यज्ञो गच्छति तिललक्षणो गच्छतु अग्निदूतः अग्निवोढृकः तत्र पूर्वं कृतत्वात् अरंकृतः पर्याप्तं शीघ्रं वा कृतः ॥  
4प्रतीच्यामुत्तरवेद्यां हविर्निवेदनम् - यमाय घृतवदिति ॥ अभिघारेण घृतेन घृतवत् हविर्जुहोत जुहुत प्रचतिष्ठत प्रतिष्ठितं च उद्युक्ता भवत । सः यमः नः अस्मभ्यं देवेषु मध्ये प्रायमत् प्रकर्षेण आभिमुख्येन च ददातु दीर्घमायुः जीवसे जीवनाय ।।  
5प्राच्यां - यमाय मधुमत्तमं अतिशयेन मधु स्वादुयुक्तं हव्यं यमाय राज्ञे जुहोतन जुहुत । इदं नमः अयं नमस्कारः इदं हविर्वा । पूर्वजेभ्यः पूर्वेभ्यश्च चिरन्तनेभ्यः पथिकृद्भ्यः मार्गकृद्भ्यः ऋषिभ्यः अस्त्वित्यध्याहार्यम् ॥ दक्षिणस्यां - 'यौ ते श्वानौ' इति गतम् । उत्तरस्यां - यमदूताभ्यां 'उरुणसौ'10 इति गतम् ॥  
6योऽस्य कौष्ठ्येति तिसृभिः यमगाथाभिः त्रिःप्रसव्यमप्रदक्षिणं परिगायन्ति - श्रवः अन्तर्धनं कीर्तिर्वा भङ्ग्यं भजनीयं अतिप्रभूतत्वात् । यमस्य भङ्ग्यश्रवनामा कश्चित्, तस्यैव गोत्रनाम कौष्ठ्य इति । स यमं गायंश्चरति । तं प्रति इदमुच्यते - हे कौष्ठ्य! भङ्ग्यश्रवः! यो यमः अस्य पार्थिवस्य पृथिव्यां भवस्य जगतः जङ्गमस्य प्राणिजातस्य एक इत् एक एव वशी स्वामी यश्च यमः राजा सन् अनपरोध्यः अपरोधोऽतिक्रमः अनतिक्रमणीयः तं यमं गाय ॥  
7यममिति पूर्वार्धं गतम् । येन यमेन आपः समुद्रादिषु स्थिताः नद्यः गङ्गाद्याः धन्वानि मरुभूमयः अधिष्ठीयन्त इति शेषः । येन च द्यौः पृथिवी च दृढा भवति ॥  
8हिरण्यकक्ष्यान् हिरण्योदरपार्श्वान् सुधुरान् शोभनयुगान् हिरण्याक्षान् हिरण्यवर्णाक्षान् अयश्शफान् अयोवत् दृढखुरान् एवंभूतान् अश्वान् अनश्यतः अविनाशितान् दीयत इति दानं बहवोऽश्वाः एकं दानं एवंभूतान् अश्वान् दानं यमो राजा अभितिष्ठति । यमस्य एकमेव दानं एवं विधमिति स्तुतिः ॥  
9यमो दाधारेत्यनुवाकशेषेण यममभिवादयन्ते । यमो दाधार धारयति पृथिवीम् । यम एव च विश्वमिदं जगत् तद्वशवर्तित्वात् सर्वमित् सर्वमेव यमाय त्रस्थे तस्थे । रेफोपजनश्छान्दसः । तच्छेषत्वेन आत्मानं प्रकाश्य तिष्ठति यत्प्राणत् । अनितेश्शत्रन्तस्य रूपम् । चेष्टावत् वायुरक्षितं वायुभिः पञ्चभिः पालितं तैर्वा रक्षितम् ॥  
10यथा पञ्च ऋषयः सनकादयः यमं विजानते विजानन्ति । यथा षडृषयः काण्डर्षयः विजानते । यथा पञ्चदशऋषयः कर्मकृतः अध्वर्य्वादयः । अवयुत्य वादोऽयम् । यथा वा एकर्षिः ब्रह्मा जगत्कर्ता विजानाति यथैते यमं विजानते एवंभूतोऽयमिति । यथेति वचनात् तथेति गम्यते । तथा यमं यो विद्यात् जानीयात् स एव तं ब्रूयात् स एव तं वक्तुं प्रभवति के वयं तस्य वचन इति स्तुतिः ॥  
11त्रिकद्रुकेभिः अभिप्लवषडहस्यादितस्त्रीण्यहानि ज्योतिर्गौरायुरिति संज्ञकानि त्रिकद्रुकाः । यथोक्तं सूत्रकारेण - 'ज्योतिर्गौरायुरिति त्रिकद्रुकाः' इति । 'अभिप्लवत्र्यहं पूर्वं त्रिकद्रुकाः' इत्याश्वलायनः । द्वितीयार्थे तृतीया । त्रिकद्रुकान् पतति प्राप्नोति देवतात्वेन । षडुर्वीः महतीः पतति अधिष्ठातृत्वेन प्राप्नोति । 'द्यौश्च पृथिवी च अहश्च रात्रिश्च आपश्चौपधयश्च इत्येताष्षडुर्वीः' इत्यारभ्य होतृजपे कथिताः । यदि वा - प्राच्याद्याः प्रधानदिशश्चतस्त्रः ऊर्ध्वा अधरा चेति षट् , 'देवीष्षडुर्वीः' इति समावर्तने दिशामुपस्थाने दर्शनात् । एकमित् इत् चार्थे । एकं च बृहत् ब्रह्म जगदाख्यं पतति तत इतो गच्छति प्राणिनां शुभाशुभकर्मनिरीक्षणार्थम् । गायत्री त्रिष्टुप् इत्युपलक्षणं गायत्र्यादीनि छन्दांसि सर्वा सर्वाणि ता तानि प्रसिद्धानि यमे राजनि आहिता आहितानि स्थापितानि स्तुतित्वेन स्तोतृभिः ।।  
12अहरहः वैवस्वतः विवस्वतः पुत्रः यमः गामश्वं पुरुषं जगत् यच्चान्यत् जङ्गमं सर्वं अहरहर्नयमानोऽपि न तृप्यति तृप्तिं न गच्छति । निषादपञ्चमाश्चत्वारो वर्णाः पञ्चमानवाः तानप्यहरहर्नयते तैरपि नीयमानैर्नैव तृप्तिं गच्छति अनुपरमन् नयत इति ॥  
13वैवस्वते यमे राजनि ते जना विविच्यन्ते पृथक्क्रियन्ते यथा शूर्पे धान्यादीनि । इह च लोके ये च स्वार्थान् सत्येन इच्छन्ते इच्छन्ति । ये च । उकारः पादपूरणः । अनृतवादिनो भूत्वा स्वार्थान् इच्छन्ते । उभयेऽपि विविच्यन्ते ॥  
14ते इति ॥ हे राजन् ! यम ! इह जगति ते विविच्यन्ते विविक्ताश्च अथ अनन्तरं त्वामुपायन्ति उपागच्छन्ति त्वत्सालोक्यं प्राप्नुवन्ति । के ते? ये च देवान् नमस्यन्ति ये च ब्राह्मणान् अपचित्यति परिचरन्ति पूजयन्ति । चायतेश्छान्दसः श्यन्भावः शपश्श्लुः ॥  
15यस्मिन्निति ॥ कर्यारूपेण परिणतं जगत्कारणं वृक्षः 'ब्रह्म वनं ब्रह्म स वृक्ष आसीत्' 'उर्ध्वमूलमवाक्शाखम् । वृक्षं यो वेद संप्रति' 'समानं वृक्षं परिषस्वजाते' इत्यादौ दर्शनात् । यस्मिन् वृक्षे सुपलाशे पृथिव्यादिकार्यरूपे शोभनैः तद्वति यमो देवैः संपिबते सह भोगान् भुङ्क्ते अत्र वृक्षे नः अस्मान् विश्पतिः विशां मनुष्यादीनां स्वामी सः पिता सर्वस्य पितृस्थानीयः पुराणाः पुरातनाश्च पुरुषाः । यद्वा - 'सुपां सुलुक्' इत्यादिना शस आकारः । पुराणान् तथैव बह्वृचाः पठन्ति । चिरन्तनान् अनादिप्रवृत्तान् अस्मान् अनुवेनति वेनतिः कान्तिकर्मा अन्यत्र, इह तु अनुज्ञाने द्रष्टव्यः । पञ्चमलकारः । भोगाय अनुजानीयात् । हविरुद्धरति - 'नाके सुपर्णम्' इति । प्रवाहयति 'उरुं हि राजा' इति ॥  
इत्यारण्यके चतुर्थे पञ्चमोऽनुवाकः ॥1अथ लोष्टचिन्मन्त्राः । तदर्थं विमते [विमिते] श्मशानायतने मध्ये पालाशीं त्रिविष्टकां मेधीं निघ्नन्ति, तस्याः मूले अस्थीनि, शतातृण्यां च कुम्भं निदधाति, तस्य बिलं चर्मणा कुशैः परिणद्धं भवति, तस्मिन् दधि वाजिनमिश्रमानयति - वैश्वानर इति ॥ त्रिष्टुभस्सर्वाः । वैश्वानरे पृथिव्यां 'इयं वा अग्निवैश्वानरः' इति पार्थिवे कुम्भे इदं हविः वाजिनमिश्रं दधि जुहोमि साहस्रं सहस्रसङ्ख्यापरिमितं उत्सं सिकतिले प्रदेशे कराभ्यामेव खात्वा यत्र पानीयं पीयते सः उत्सः तं शतधारं तत्र यथा बह्व्यो धाराः प्रभवन्ति तद्वत् बहुदुघं एतं एतत् उत्सम् । सामानाधिकरण्यात् पुंस्त्वम् । प्रसिद्धिमाह - यथाऽयं प्रसिद्ध उत्सो बहुमधुधुक् एवं इदं हविरिति तस्मिन् वैश्वानरे हुतः एषः उत्सः नः अस्माकं पित्रादीन् बिभरत् बिभर्तु । पिन्वमाने । सप्तमी प्रथमार्थे । पिन्वमानः क्षरन् । पिन्वमाने तस्मिन् वैश्वानर इति वा ।।  
2विक्षरन्तमभिमन्त्रयते - द्रप्स इति द्वाभ्याम् ॥ द्रप्सः विप्रुषः चस्कन्द स्कन्दति । पृथिवीमनु पृथिवीं प्रति द्यां अन्तरिक्षं च प्रति इमं च योनिं स्थानं कुम्भं अनु प्रति यश्च पूर्वो योनिः दधिवाजिनयोरुत्पत्तिकाले तं च प्रति । अथ यदि तृतीयो योनिः आस्ति तमपि अनुसंचरन्तं तमेवंभूतं द्रप्सं जुहोमि । अनुस्सादृश्ये । यथा सप्तहोत्राः होत्रादयः आग्नीध्रान्तास्सोमे विप्रुड्ढोमं कुर्वन्ति तद्वत् ॥  
3इममिति ॥ समुद्रसामानाधिकरण्यात् पुंस्त्वम् । इमं हविः समुद्रवत् अक्षीयमाणं शतधारं उत्सं तदात्मकं तद्वदुपजीव्यं भुवनवद्विस्तीर्णस्यास्य स्थानस्य मध्ये व्यच्यमानम् । अचतिर्गतिकर्मा, 'व्युक्षत् क्रूरमुदचन्त्वापः' इत्यादौ दर्शनात् । विगम्यमानं विषिच्यमानम् । उत्तरपादो लुप्तोपमः । यथा जनाय भुवनोदरवर्तिने घृतं उदकं वृष्टिलक्षणं दुहाना क्षरन्ती अदितिः देवमाता द्यौर्वा उपकरोति तादृशं इदं हविः हे अग्ने ! परमे व्योमान् उत्कृष्ट स्थाने गतम् । मा मा हिंसीः अविच्छिन्नं कुरु ॥  
4हरिण्या पलाशशाखया शमीशाखया वा श्मशानायतनं संमार्ष्टि - अपेतेति ॥ अत्र प्रदेशे ये पुराणास्स्थ पिशाचाश्चिरकालवासिनः ये च नूतनाः अभिनवाः स्थ उभयेऽपि यूयं इतः प्रदेशात् अपेत अपगच्छत । वीत विशेषेण दूरतरं गच्छत विसर्पत विविधं नाना गच्छत । कस्मादपगच्छाम इत्युच्यते - अहोभिः दिवसैः अद्भिश्च अक्तुभिः शुद्धिहेतुभिः रात्रिभिः व्यक्तं शोधितम् । अवसानं यमः अस्मै प्रेताय अस्य दहनार्थं ददातु ददाति । तथैव वह्वृचाः । यम एव अवसानं अस्मै ददाति अतः यूयं अपगच्छत ॥  
5अथ तस्य आयतनस्य कर्षणार्थं सीरं युनक्ति - सवितैतानीति ॥ सविता आदित्यः एतानि इमानि शरीराणि पृथिव्या मातुः सर्वस्य मातृस्थानीयायाः उपस्थे अङ्के आदधे आधत्तां स्थापयतु । तेभिः तैः शरीरैः हेतुभिः तत्संस्कारार्थं युज्यन्ताम् । सीरे अघ्नियाः गावः बलीवर्दाः ॥  
6-7उत्तराभ्यां त्रिष्टुब्गायत्रीभ्यां कर्षति - शुनमिति ॥ वाहाः बलीवर्दाः शुनं यथा तथा कर्षन्त्विति, वक्ष्यमाणं विपरिणम्यते । नाराः नराश्च शुनं कर्षन्तु । लाङ्गलं च शुनं कर्षतु । करणस्य कर्तृत्वविवक्षा । वरत्राः वध्राः शुनं बध्यन्ताम् । अष्ट्राः दंष्ट्राः इह तु तदाकारं फालं तां उदिङ्गय उत्क्षिप । कर्षकं प्रति एतत् शुनः वायुः सीरः आदित्यः हे शुनासीरौ! युवां शुनं सुखं अस्मासु युक्तं स्थापयतम् । अस्माकं धत्तम् । हे शुनासीरौ! इमां वाचं   
स्तनयित्नुघोषलक्षणां यत् यदा दिवि अन्तरिक्षे चक्रथुः पयः तेन तत्कालभवेन पयसा उदकेन इमां भूमिं उपसिञ्चतम् ॥  
8सीतां प्रत्यवेक्षते - सीते इति ॥ सीता लाङ्गलपद्धतिः हे सीते! त्वां वयं वन्दामहे नमस्यामः स्तुमो वा । हे सुभगे! सौभाग्यस्य हेतुभूते ! त्वं अर्वाची अस्मदभिमुखी भव । यथा नः अस्मभ्यं सुभगा ससि । अस्तेः पञ्चमो लकारः । सुभगा स्याः । तथा अर्वाची भव इति ॥  
9मध्ये कृष्टस्य अस्थिकुम्भं निदधाति - सवितेति गता ॥ तेभिः तैः अस्थिभिः अदिते! अखण्डिते! वा द्यावापृथिवी शंभव । सकारस्य शकारः । सम्भव सङ्गच्छस्व ॥  
10 दक्षिणेंसे बलीवर्दान् विमुञ्चति - विमुच्यध्वं इति ॥ हे अघ्नियाः! बलीवर्दाः! यूयं विमुक्ताः भवथ । देवाः यैः यान्ति ते देवयानाः अन्याः वयं अस्य तमसः पारं अतारिष्म प्राप्तास्म तत् ज्योतिरापाम प्राप्नुयाम सुवरगन्म स्वर्गं गच्छेम ॥  
11उदपात्रेण उदुम्बरशाखयाऽवोक्षति - प्रवाता इति । अवोक्षणबिन्दवः पर्जन्यरूपेण स्तूयन्ते - यत् यदा पर्जन्यः पृथिवीं रेतसा उदकेन अवति सन्तर्पयति तदा वाताः प्रवान्ति । विद्युतः पतयन्ति पतन्त इव द्योतन्ते । ओषधीः ओषधयः उज्जिहते उद्गच्छन्ति । सुवः अन्तरिक्षं पिन्वते क्षरन्ति । विश्वस्मै भुवनाय भूतजाताय अन्नं जायते ॥  
12पात्र्यां सर्वौषधीस्संन्युप्य वपति - यथेति ॥ यथा यमाय निषादपञ्चमाश्चत्वारो वर्णाः । हार्म्यं हर्म्ये भवं ब्रीह्याद्योषधिसङ्घातं पूर्वं अवपन् उप्तवन्तः । एवं अहमपि हार्म्यं वपामि । यथा असाम भवामः । पुत्राद्यपेक्षं बहुवचनम् । यथा वयं अस्मिन् लोके भूरयः प्रभूता भवामः तथा वपामीति ॥  
13अपरिमिताभिः शर्कराभिः परिश्रयति - चित इति ॥ हे शर्कराः! यूयं चितस्स्थ चयनाकारभूतास्स्थ । परिचितस्स्थ परिः सर्वतोभावे । अन्यत् समानम् । ऊर्ध्वं याभिः चीयते ता ऊर्ध्वचितस्स्थ एवंभूता यूयं श्रयध्वम् । इमं देशं युष्माकं च पितरो देवता । प्रजापतिः त्वा सादयतु तया देवतया प्रजापत्याख्यया देवतया सहसाकांक्षत्वात् 'अङ्गिरस्वद्ध्रुवा सीद' इति सर्वत्र अनुषजतीति पूर्वमुक्तत्वाच्चापेक्षते । बहुवचनेन चोहः - ध्रुवास्सीदतेति । अङ्गिरस्वत् यथा पूर्वं अङ्गिरस ऋषेः अस्मिन् कर्मणि ध्रुवा यूयं सीदत तथेहापि सीदतेति ॥  
14सिकताभिर्व्यूहति - आ प्यायस्वेति गायत्र्या ब्राह्मणस्य ॥ श्वैत्ययोगात् सिकतासमूहस्सोमेत्यामन्त्र्यते - हे सोम! आप्यायस्व वर्धस्व ते तुभ्यं विश्वतः सर्वतः वृष्णियं बलं समेतु आगच्छतु वाजस्य संगथे संगमे भव वाजेन च सङ्गतो भव ।।  
15त्रिष्टुभा राजन्यस्य - सं त इति ॥ हे सोम! ते पयांसि संयन्तु समागच्छन्तु वाजाश्च । उकारः पादपूरणः । यूयं तु वृष्णियानि बलानि च शरीराणि वा सेनालक्षणानि संयन्तु । अभिमातयः शत्रवः तान् सहते अभिभवतीति अभिमातिषाद तस्य ते एवमाप्यायमानो वर्धमानस्त्वं अमृताय अमरणाय दिवि स्वर्गे लोके अवांसि अन्नानि उत्तमानि उत्कृष्टानि धिष्व प्रेतमिममभिनवं कुरु ॥  
इत्यारण्के चतुर्थे षष्ठोऽनुवाकः ॥1प्रतिदिशं विधृतिलोष्टानन्वीक्षमाण उपदधाति - उत्ते तभ्नोमीत्यादिभिः प्रतिमन्त्रं प्रथमा जगती । द्वितीया त्रिष्टुप् । तृतीया संस्तारपङ्क्तिः । चतुर्थी मध्येज्योतिर्जगती ॥ हे प्रेत ! ते तव त्वदर्थं पृथिवीं उत्तभ्नोमि विधृतिलोष्टैर्दृढीकरोमि त्वत् । षष्ठ्यर्थे पञ्चमी । परि उपरि तवोपरि इमं लोकं निदधत् स्थापयन् अहं मा उ मैव रिषं रिष्टो हिंसितो मा भूवम् । एतां स्थूणां चितिलक्षणां ते त्वदर्थं पितरो धारयन्तु अत्र चितौ यमः ते सादनात् सदनं गृहं मिनोतु ॥  
2उपसर्पेति ॥ सर्वस्य मातृस्थानीयां एतां भूमिं उपसर्प उपगच्छ हे प्रेत! उरुव्यचसं महावकाशां पृथिवीं क्रियाशब्दोऽयम् । प्रथितां विस्तीर्णां सुशेवां सुसुखां एषा च भूमिः ऊर्णम्रदा ऊर्णावत् मृदुतरा स्त्रीवत् सुखकरी मिश्रयित्री वा धान्यादीनां दक्षिणावती दानस्य निमित्तभूता त्वा त्वां निर्ऋत्या उपस्थे विभक्तिव्यत्ययः । मृत्युदेवताया उपस्थात् पार्श्वात् पातु ॥  
3उदिति ॥ श्वसितेरन्तर्भावितण्यर्थस्यैतद्रूपम् । हे पृथिवि! इमं प्रेतं उच्छ्मञ्चस्व उच्छ्वासय मा विबाधिथाः मा विबाधिष्टाः । छान्दसस्सिज्लोपः । अस्मै अस्य प्रेतस्य सूपायना सूपगमना भव सूपवञ्चना सुप्रतिष्ठाना सूपवश्वना अथ चरणीया भव । किंच - हे भूमि! एनं अभिवृणु छादय । यथा माता पुत्रं बालं अङ्कगतं सिचा वस्त्रदशया अभिवृणोति तद्वत् ॥  
4उच्छ्मञ्चमानेति ॥ हिशब्दो हेतौ । यस्मात् त्वां पृथिवी विस्तिर्णा उच्छ्मञ्चमाना एतं प्रेतं मातेव बहुमन्यमाना तिष्ठसि । यस्माच्च सहस्रं मितः । वचनव्यत्ययः । मिताः शर्कराः उपश्रयन्तां उपश्रयन्ते समन्तात् धारयन्ति । लडर्थे लोट् । यस्मादेवं तस्मात् ते प्रकृताः पृथिवीशर्कराः गृहसामानाधिकरण्यात् पुंस्त्वम् । गृहासः गृहभूताः मधुश्चुतः मधुरसस्य अन्नस्य मधुन एव वा क्षरितारः विश्वाहा सर्वदा अस्मै प्रेताय शरणाः आश्रयभूताः सन्तु भवन्तु अत्र लोके ॥  
5तिलमिश्राभिर्धानाभिः त्रिरपसव्यं परिकिरति - एणीरिति अस्तारपङ्क्तिः ॥ एतशब्दात् 'वर्णादनुदात्तात्' इत्यादिना ङीप्नकारयोश्छान्दस णत्वम्, ‘वा छन्दसि' इति जसि पूर्वसवर्णः । एणीः श्वेता धाना भ्रष्टा यवा हरिणीः हरितवर्णाः । अर्जुनीः शुद्धाः भर्जनविशेष वर्णभेदाः एवंभूता धानाः अस्मै प्रेताय धेनवः सन्तु तद्वत् कामदुधास्सन्तु । तिलवत्साः मिश्रिताः तिलाः तासां वत्सत्वेन रूप्यन्ते तिलैर्वा वत्सः तद्वत्यः । उर्जं अन्नं बलं वा दुहानाः क्षरन्त्यः विश्वाहा विश्वेष्वहस्सु सर्वदा अनपस्फुरन्तीः अचलन्त्यः सन्तु ॥  
6अन्तश्शरा[श्शराव]स्थजलं दक्षिणत उपदधाति - एषेति ॥ हे प्रेत! यमसादने यमराष्ट्रं यत् ते गृहं तत्र एषा स्वधा निधीयते स्थाप्यते । सा ते अक्षितिः नाम प्रसिद्धी अक्षीणा हि असाविति प्रेतस्य नाम सम्बुद्ध्या निर्देशः यज्ञशर्मन् ।।  
7समूलं बर्हिर्दक्षिणा स्तृणाति - इदमिति त्रिष्टुभा ॥ इदं बर्हिः प्रभरेम प्रहरेम । 'हृग्रहोर्भः' इति भः । प्रहरेम स्थापयामः । देवेभ्यः देवत्वमापन्नेभ्यः जीवन्तः स्वस्थास्सन्तः वयं उत्तरं उत्कृष्टतरं यथा तथा भरेम । उत्तरमिति विशेषविवक्षया पुनर्वचनम् । तत् बर्हिः त्वमारोह असौ यज्ञशर्मन् । ओकारपाठस्तु छान्दसः । मेघ्यः मेघस्थितः वायुः भवन् अनुस्वारस्तु छान्दसः । प्रेतत्वादन्तरिक्षे चरन् यमेन यम्या च संविदानः ऐकमत्यं गतः तत्र गतः तयोरनुज्ञां लभमानः यमी यमस्य स्वसा भार्या वा ॥  
8पालाशान् परिधीन् चतुरः प्रतिदिशं प्रसव्यं परिदधाति - मा त्वेति द्वाभ्याम् ॥ पूर्वया पूर्वापरौ । उत्तरया दक्षिणोत्तरौ । हे प्रेत! त्वां वृक्षौ तद्विकारौ परिधी मा बाधिष्टां मा बाधिषाताम् । हे पृथिवि! त्वं च सर्वमाता सती इमं प्रेतं मा बाधिष्ठाः । हे प्रेत! त्वं हि यत्र स्थाने स्थितान् पितॄन् गच्छासि गच्छेः तत्र यमराज्ये त्वं एधासि अहं च अत्रैव लोके एधासं एधिषीय ॥  
9उत्तमे मन्त्रे पूर्व अर्धं गतम् । मही महती वैवस्वतं गच्छासि गच्छेः गत्वा च यमराज्ये स्थाने विराजसि विराज ॥  
10मध्ये इषीका निदधाति - नळमित्यनुष्टुभा ॥ यो जले प्लवते न मज्जति स प्लवः नळेः कल्पितं एतं प्लवं आरोह तेन नळेन प्लवेन सर्वान् मार्गान् अन्विहि अनुगच्छ । स त्वं नः कल्पितप्लवो भूत्वा यत्तरितव्यं नद्यादि मार्गे संतर प्रतर प्रकर्षेण तर उत्तर उत्तरपारं प्राप्नुहि ।।  
11अस्थीनि तेषु दर्भेषु निवपति - सवितेत्यादि ॥ गता । तेभ्यः शरीरेभ्यः हे पृथिवि ! त्वं शम्भव ॥  
12यथाङ्गमङ्गानि सन्निधायोपतिष्ठते - तत्र मन्त्रः - षड्ढोता सूर्यं ते चक्षुरिति ॥ 'सूर्यं ते चक्षुः । वातं प्राणः' इति षड्ढोता पूर्वमेव व्याख्यातः । इयानेव भेदः ते तव स्वभूतं चक्षुरिन्द्रियं सूर्यं साकांक्षत्वात् समानार्थायामृचि दर्शनाच्च गच्छत्विति गम्यते । एवं वातं प्राण इत्यादावपि द्रष्टव्यम् । द्यां पृष्ठं; स्पर्शनात् पृष्ठम् । त्वयि पृष्ठलग्नं सूक्ष्मशरीरं द्युलोकं गच्छतु । आप्नोतेः आत्मा व्यापी श्रोत्रेन्द्रियं अन्तरिक्षं स्वप्रकृतिं गच्छतु । अङ्गैः अङ्गानि । विभक्तिव्यत्ययः । यज्ञं गच्छतु अङ्गैर्वा त्वं यज्ञं गच्छ यज्ञाङ्गं शरीरं आप्नुहि शरीरे भस्मीभूते पृथिवीं गच्छ तया सह एकीभव । एतावानेव मन्त्रः । 'वाचस्पते'20 इत्यादिकस्तु मन्त्रशेषो ग्रहाभिधानाख्यो होमेष्वेवोक्तः पुरस्तात् । 'सूर्यं ते चक्षुः' इति गतम् ॥  
13भुक्तभोगेन वाससा कुम्भं निमृज्य शिरसा उपरि दक्षिणां व्युदस्यति - परमिति त्रिष्टुभा ॥ वस्यमानं वासो मृत्युत्वेन रूप्यते । हे मृत्यो! देवाः येन पथा यान्ति स देव यानः पन्थाः तं विना परं अन्यं पन्थां पन्थानं अनुपरेहि अनुपरागच्छ तद्गामिनं जनं अनुवर्तस्व । अयं पुनरस्मत्पिता देवयानं पन्थानमभिप्रस्थितः तं माऽनुपरागच्छ । किंच - चक्षुष्मांश्च त्वं भवसि । ब्रुवतो मे श्रद्धां द्रष्टुं शृण्वंश्च भवसि । न अनादरेण पराङ्मुखः । अतः चक्षुष्मते च शृण्वते च ब्रवीमि । किं ब्रवीषि? नः अस्माकं प्रजां दुहितृदौहित्रादि मा रीरिषः मा हिंसीः । मा उत मोत मा च वीरान् पुत्रपौत्रादिकान् ॥  
14उदपात्रेणोदुम्बरशाखयाऽवोक्षति - शं वात इति ॥ वातः ते शं अस्तु । घृणिः आदित्यः सोऽपि ते शं अस्तु । ओषधीः ओषधयश्च ते शं सन्तु । मे मह्यं दिशः शग्माः सुखा भवन्तु ॥  
15-16इष्टकाः प्रतिदिशमनन्वीक्षमाण उपदधाति - मध्ये पञ्चमीम् । तस्मात् दक्षिणे षष्ठीम् । पृथिव्यास्त्वा यस्य लोकस्य पृथिवी अधिष्ठात्री स पृथिव्या लोकः तत्र त्या त्वां सादयामि हे इष्टके ! अमुष्य नामनिर्देशष्षष्ठया यज्ञशर्मणः शर्म शरणं असि पितरश्च देवता! त्वा त्वां प्रजापतिः सादयतु । सा च त्वं तया देवतया अङ्गिरस इव ध्रुवा सीद निश्चला सीद । एतेन उत्तरा व्याख्याताः । तत्र च आदितस्त्रिषु लोकेषु सादयामीत्यादेरनुषङ्गः । चतुर्थे, पञ्चमे च सादयामीत्यादेः अनुषङ्गः । नाकस्य सुवर्गस्य लोकस्य पृष्ठे प्रधाने सादयामि ब्रध्नस्य आदित्यस्य विष्टपे विगततापे स्थाने सादयामीत्यादिः ॥  
इत्यारण्यके चतुर्थे सप्तमोऽनुवाकः ॥1तत्र पञ्च चरून् उपदधाति - प्रथमा जगती । द्वितीया द्विपदा गायत्री । शिष्टं यजुः । तेषामभिधारणानि घृतं शृतं क्षीरं दधि मध्विति अपूपाभिधानाः भवन्ति । अपूपवान् अपूपेन अभिधानेन तद्वान् घृतेन अभिघारणेन तद्वान् एवंभूतः चरुः इह स्थाने आसीदतु उत्तभ्नुवन् दृढीकुर्वन् पृथिवीं द्यामप्युपरि उत्तभ्नुवन् । ये देवानां मध्ये इह कर्मणि घृतभागाः स्थ ते यूयं योनिकृतः प्रेतानां योग्यस्य स्थानस्य कर्तारः पथिकृतः तेष्वपि यूयमेव च मार्गस्य कर्तारः इमं चरुं सपर्यत बहुमानेन स्वीकुरुत ॥  
2-4अथ प्रेतं एषा त इति असौ यज्ञशर्मन् ! दशाक्षरेत्यादि स्वधाया विशेषणम् । दशाक्षरा विराट् छन्दः । तद्वत् कामदुधा एषा स्वधा तां स्वधां रक्षस्व रक्षितां गोपायस्व गोपाय गुप्तं कुरु । यथा अन्ये न जानन्ति तां ते तुभ्यं परिददामि रक्षार्थं ददामि । तस्यां विद्यमानायां त्वा त्वां मा दभन् मा हिंसिषुः पितरो देवता । प्रजापतिस्त्वा सादयतु इत्यादि गतम् । एतेन उत्तराः व्याख्याताः । ते सानुषङ्गाः प्रदृश्यन्ते - अपूपवांच्छृतवांश्चरुः ये देवानां शृतभागाः शताक्षरा तां रक्षस्वेत्यादि गतम् । अपूपवान् क्षीरवांश्चरुः ये देवानां क्षीरभागाः सहस्राक्षरा तां रक्षस्वेत्यादि गतम् । अपक्वं पयः क्षीरम् । पक्कं शृतम् । शताक्षरादयश्छन्दोविशेषाः । अच्युताक्षरा अविपरीताक्षरा अक्षीणाक्षरा अपरिमिताक्षरेत्यर्थः ॥  
इत्यारण्यके चतुर्थे अष्टमोऽनुवाकः ॥1अतिलाभिः धानाभिः त्रिः प्रसव्यं परिकिरति - एतास्त इति ॥ अत्र स्थाने याः धानाः ते त्वदर्थं परिकिरामि ता धानाः ते तुभ्यं अमृताः अविनाशिनीः करोमि ता धानाः ते यमः कामदुधाः धेनूः करोतु पितृभिः संविदानः ऐकमत्यं कुर्वन् अत्र कर्मणि ।।  
2ओषधिस्तम्बान् प्रतिदिशमनन्वीक्षमाणः प्रसव्यमुपदधाति, तेषां मन्त्रलिङ्गेन द्राव्यनियमः - त्वामर्जुनेति ॥ इतःपरा अनुष्टुभः । 'सर्वं च तृणमर्जुनम्' इति नैघण्टुकाः । इह तु दूर्वादिसाहचर्यात् तादृश एवौषधिविशेषः श्वेतदूर्वाख्यः । हे अर्जुन ! स्तम्ब ! त्वां ओषधीनां ब्रीह्यादीनां मध्ये पयः क्षीरं विदुः तद्रसत्वात् । ब्रह्माणः ब्राह्मणाः । इच्छब्दोऽवधारणे । साक्षात्पय एव विदुः । अतः तासां ओषधीनां मध्यात् त्वामाददे चरुभ्यः चरूणां अपिधातवे उपहितांश्चरूनपिधातुम् ॥  
3दूर्वाणामिति ॥ अन्तरात्मनः शरीरात्मानं प्रति प्रैषः । हे मदीयशरीरात्मन् ! एतां मम प्रियतमाम् । लिङ्गव्यत्ययः । पितृकृत्ये उपयुज्यमानत्वात् मम प्रियतमं दूर्वाणां स्तम्बं आहर स चाहतो मयोपहृतस्सन् मनुष्याणामुपजीवनाय भूयिष्टा । लिङ्गव्यत्ययः । भूयिष्ठो बहुशाखो भूत्वा । इमां क्रमप्राप्तामुत्तरां दिशं अनुविरोहतु । ओषधिरूपापेक्षया सर्वत्र स्त्रीलिङ्गनिर्देशः ।।  
4काशानामिति ॥ पूर्ववत् प्रैषः । काशानां स्तम्बमाहर । किमर्थं? रक्षसां अपहत्यै अपघाताय । ये राक्षसाः अघायवः परेषामनर्थमिच्छन्तः एतस्यै एतस्या दिशः प्रतीच्याः पराभवन् पराभूता भवन्ति । उपधानक्रममाहात्म्यात् ते यथा पुनः नाभवान् । पञ्चमो लकारः ॥  
5अयं प्रेतः काण्डं शाखाया अधस्तात्प्रदेशं अनुजीवात् अथो अपिच फलमप्यनुजीवात् ॥  
6लोकं पृणा उपदधाति - लोकं पृणेति ॥ पृणतिः पूरणकर्मा । लोकोऽवकाशः स च छिद्रस्य पृथगभिधानात् तद्व्यतिरिक्तः । अस्यां चितौ दृश्यमानं लोकं पृण पूरय । द्वयोरिष्टकयोरन्तरं छिद्रं तदपि पृण पूरय । अथो अपि च हे इष्टके! त्वं शिवा भूत्वा सीद । इन्द्राग्नी बृहस्पतिश्चेत्येते च देवाः अस्मिन् योनौ त्वां असीषदन् । लोडर्थे लङ् । सादयन्तु ॥  
7पुरीषेण अनुविकिरन्ति – ता अस्येति ॥ 'इमा मे अग्न इष्टका धेनवसन्त्वित्याह धेनूरेवैनाः कुरुते ता एनं कामदुधा अमुत्रामुष्मिन् लोक उपतिष्ठन्ते' इति ब्राह्मणम् । ता इष्टका अस्य यजमानस्य सूददोहसः क्षीरलक्षणं अस्य दोग्ध्र्यः । पृश्नयः स्वल्पशरीरा गावः 'तेषां पृश्निधर्मधुगासीत्' इति दर्शनात् । ता इष्टका एवंभूताः पृश्नयो भूत्वा अस्य सोमं श्रीणन्ति श्रयणीयक्षीरादिना संस्कुर्वन्ति क्व? जन्मन् देवानां विशः बिडन्नं देवानामनस्य जन्मभूमौ यज्ञे दिवः स्वर्गस्य आरोचने प्रकाशके त्रिषु सवनेषु ।।  
8उदपात्रेण उदुम्बरशाखयाऽवोक्षति - शं वात इति ॥ गताः । ते तुभ्यं सर्वा दिशः कल्पन्ताम् ॥  
9चितमग्निमुपतिष्ठते - इदमेवेति ॥ इदमेव अस्माकं यदिदानीमनुभूयते पित्रादिमरणकृतं इतो व्यसनात् अपरां कांचन आर्तिं माऽऽराम । आर्तेः लङि रूपम् । मा प्राप्नुम । तथैव च तदश्विभ्यां मित्रेण वरुणेन कृतं अस्तु यथा पुनरन्यामार्तिं माऽऽराम इति ॥  
10वारणशाखां पुरस्तात् निदधाति - वरण इव वरणो वृक्षविशेषः । स इदं स्थानं वारयात् वारयतु रक्षतु । देवो दीप्तिमान् वनस्पतिः वनस्य पाता । कुतो रक्षतु आर्त्यै आर्त्याः दुःखात् निर्ऋत्यै निर्ऋत्याः कृच्छ्रापत्तेः । द्वेषाच शत्रोः वनस्पतिः । जातिशब्दोऽयम् । 'फली वनस्पतिर्ज्ञेयः' इति; पूर्वस्तु यौगिक इत्यपौनरुक्त्यम् ॥  
11लोष्टमुत्तरतो निदधाति - विधृतिरित ॥ हे लोष्ट ! त्वं विधृतिरसि विधारणस्य कर्ताऽसि स त्वं अस्मत् अस्मत्तः ॥ शमीशाखां पश्चात् - शमि शमय ॥ यवं दक्षिणतः - यवेति गतम् ॥  
12अथैनं चितमग्निमुपतिष्ठते - पृथिवीं गच्छेति ॥ निगदसिद्धम् ॥  
13-17जघनेन चिति कर्षादि समानमास्नानात् । अश्मन्वतीरित्यादयः पञ्च गताः ॥  
इत्यारण्यके चतुर्थे नवमोऽनुवाकः ॥1नवम्यां व्युष्टायां यज्ञोपवीती अन्तरा ग्रामं श्मशानं च अग्निमुपसमाधाय सम्परिस्तीर्य अपरेणाग्निं रोहितं चर्मानडुहं प्राचीनग्रीवं उत्तरलोमास्तीर्य तद्वेतसमालिनो ज्ञातीनारोहयति - आरोहतेति ॥ हे ज्ञातयः! इदं चर्म आरोहत आयुः जीवितं जरसं जरां गृणानाः प्रार्थयमानाः यावज्जरमायुः प्रार्थयमानाः आरोहत अनुपूर्वं ज्येष्ठक्रमेण वर्णक्रमेण च अन्येषु । प्रेतकर्मसु कनिष्ठक्रमेण प्रवृत्तिः । अत्र तु शान्तिकर्मणि सर्व एव प्रयत्नो अनुपूर्वं कर्तव्यः । यतिष्ट द्वे एते पदे । यतिशब्दो यावन्त इत्यस्य अर्थे । स्त इति अस्तेर्लोटि मध्यमपुरुषबहुवचनम् । लडर्थे लोट् । यावन्त स्थ ते सर्वे आरोहतेति । बह्वृचास्तु - लडन्तमेवाधीयते - 'यतिष्ठ' इति । पदकाले च द्वैपद्यम् । इह कर्मणि त्वष्टा हविषां पापानां वा तनूकर्ताऽयमग्निः सुजनिमा शोभनजन्मा सुरत्नः भक्तेभ्यो देयैः शोभनैः रत्नैरुपेतः वः युष्मभ्यं दीर्घमायुः करतु ददातु जीवसे जीवनाय ॥  
2अथैनान् अनुपूर्वान् कल्पयति - यथाऽहानीति ॥ अहानि यथा अनुपूर्वं क्रमेण भवन्ति - आदित्यवारस्सोमवार इति । यथा वा वसन्तादय ऋतवः ऋतुभिः ग्रीष्मादिभिः क्रमेण कॢप्ताः यन्ति गच्छन्ति । यथेति वचनात्तथेति गम्यते । तथा एषां ज्ञातीनां मध्ये पूर्व पूर्वोत्पन्नं अपरः परोत्पन्नः यथा न जहाति तस्मिन् जीवति न म्रियते एवा एवं हे धातः ! प्रजापते ! एवं एषां आयूंषि कल्पय ॥  
3अथ प्रतिलोमकृतया वारण्या स्रुचा चतुर्गृहीते द्वे आहुती जुहोति - न हीति ॥ हे अग्ने ! तनुवै । तृतीयार्थे चतुर्थी । तत्सम्बन्धिना तन्वा अस्मदीयो मर्त्यः क्रूरं कर्म पितृमेधं न हि चकार । लोडर्थे लिट् । हि शब्दोऽवधारणे । नैव करोतु । उत्तरेणार्धेन अग्निस्स्तूयते । तत्रैकवाक्यताप्रसिद्ध्यर्थं यस्य ते इत्यध्याहारः । यस्य ते तेजनं तेजः कपिः आदित्यः कं उदकं भूयिष्ठं पिबति रश्मिभिरादत्त इति । पुनः वीप्साया लोपो द्रष्टव्यः । पुनःपुनः अहरहः बभस्ति भक्षयति रात्री प्रवेशितं तेजः प्रातरुपादत्ते ; जरायु गौरिव यथा गौः प्रसूता अनिवार्यमाणा स्वं जरायु भक्षयते तद्वत् । 'अग्निं वावादित्यः सायं प्रविशति । उद्यन्तं वावादित्यमग्निरनु समारोहति' इति । एवं नामभागस्त्वं यथाऽऽदित्यमाप्याययसि तेन चाप्याय्यसे इति ॥  
4अप न इति ॥ हे अग्ने! नः अस्माकं सम्बन्धि अघं अपशोशुचत् । यद्यप्यन्यत्र शुचिर्दीप्तौ शोके वा दृष्टः तथाऽप्यत्र उपसर्गवशात् अपनये द्रष्टव्यः । पुरुषव्यत्ययः । पञ्चमो लकारः । अपशोशुचत् अपनय रयिं धनं च आशुशुद्धि । शुन्धीति याच्ञाकर्मसु पठ्यते । तस्यैवेदं सु[वि]कृतं रूपम् । याच्ञया च तत्पूर्वं दानं लक्ष्यते । आभिमुख्येन पापमपनय । अप न इत्यादि । पुनरादरार्थम् । मृत्यवे स्वाहा त्वत्प्रसादादिदं मृत्यवे दत्तमस्तु ॥  
5उत्तरेणाग्निं लोहितोऽनड्वान् प्राङ्मुखोऽवस्थितो भवति । तं ज्ञातयोऽन्वारभन्ते - अनड्वाहं इति ॥ अनः शकटं तद्वहतीति अनड्वान् तद्वहनयोग्यं तं त्वा अन्वारभामहे स्वस्तये अविनाशाय । स त्वं नः अस्मभ्यं वह्निः वोढा सम्पारणः सम्यक्पारस्य च नेता भव इन्द्र इव देवेभ्यः यथा इन्द्रः वह्निः सम्पारणश्च तद्वत् ॥  
6अथ प्राञ्चो गच्छन्ति - इमे जीवा इति ॥ जीवन्तः इमे मृतस्य सम्बन्धिनः वयम् । पञ्चम्यर्थे तृतीया । मृतेभ्यः पितृभ्यः व्याववर्तिन् । लङि उत्तमपुरुषबहुवचने छान्दसं रूपम् । व्यावर्तामहे अतः परं च नः अस्माकं भद्रा देवहूतिम् । विभक्तिव्यत्ययः । देवहूतिः देवयज्या अभूत् भवतु । प्रातः जकारश्छान्दसः । प्राञ्चः प्राङ्मुखाः वयं अगाम । वर्तमाने लुङ् । संहिताकाले छान्दसो दीर्घः । बह्वृचाः ह्रस्वमेव पठन्ति । किमर्थं गच्छथ ? नृतये नृत्ताय हसाय हास्याय च । आभ्यां च स्वैरचेष्टा लक्ष्यते । स्वैरं चेष्टितुं द्राधीयः दीर्घतरं आयुः प्रतरां दधानाः अतिशयेन ॥  
7जघन्यो वेतसशाखया अवकाभिश्च पदानि संलोपयन्नेति - मृत्योरिति ॥ मृत्योः आगतस्य पदं पदनीयस्थानं योपयन्तः लोपयन्तः प्रमृजन्तः यत् यस्मात् ऐम । एतेर्लुङि अडागमे छान्दसो वृद्धिः । आगतवन्तो वयम् । अनडुहो यत् पदप्रमार्जनं तत् मृत्योरेवं पदानां प्रमार्जनत्वेन निरूप्यते । यस्मात् वयं मृत्योः पदं प्रमृजन्तः प्राङ्मुखा गताः, यत्नादिति । वचनात् तस्मादिति गम्यते; तस्मात् दीर्घतरं आयुः प्रकृष्टतरं दधानाः अस्मासु स्थापयन्तः आप्याययन्तः । प्रजया च धनेन च आप्यायमानाः वर्धमानाः शुद्धाः शरीरेण पूताः मनसा यज्ञियासः यज्ञार्हाः भवथ । पुरुषव्यत्ययः । भवामः ॥  
8अथ एभ्योऽध्वर्युः दक्षिणतोऽश्मानं परिधिं दधाति - इममिति ॥ इमं अश्मानं जीवेभ्यः जीवतां एषामर्थाय परिधिं मृत्युः येन परिधीयते तिरोधीयते स परिधिः तं दधामि स्थापयामि नः अस्माकं मध्ये कश्चिदपि नु क्षिप्रं अकाल एव अर्घम् । धकारश्छान्दसः । एतं अर्थं मृत्युलक्षणं मा गात् मा गमः । अपरः मृतादन्यः सर्वे वयं शतं शरदः वत्सरान् जीवेम । पुरूचीः पुरूणि बहूनि आर्तवानि कुसुमादीनि अञ्चति इति पुरूचीः शरदः । मृत्युं दद्महे दकारश्छान्दसः दध्महे केन पर्वतेन अनेन अश्मना ॥  
9स्त्रीणां अञ्जलिषु सम्पातान् अवनयति । इमा नारीरिति तैः मुखानि विमृजन्ते ॥ इमा नारीः नार्यः अमात्यस्त्रियः अविधवाः भर्तृमत्यः सुपत्नीः सुपत्न्यः शोभनः पतिः यासां अविधवा इत्यनेनैव सिद्धे शोभनत्वविशेषविवक्षया पुनर्वचनम् । आञ्जनेन । आङ् ईषदर्थे । ईषदञ्जनसाधनेन । सर्पिषा सम्पाताज्येन । संमृशन्तां सम्यक् मुखानि मृजन्तु । अनश्रवः अश्रुरहिताः अरुदन्त्यः अनमीवाः अरोगाः सुशेवाः मानसदुःखराहिताः आरोहन्तु जनयः अपत्यजननयोग्याः वध्वः योनिं गृहं अग्रे प्रथमं पुंभ्यः ॥  
10त्रैककुदेन अञ्जनेनाञ्जीरन् - यदाञ्जनमिति ॥ त्रिककुन्नामपर्वतः त्रैककुदं यत् एवंभूतं आञ्जनं अक्ष्णोः ईषदञ्जनसाधनं हिमवतः परि उपरि जातम् । तेन अमृतस्य अमरणस्य मूलेन कारणेन अक्षीण्यञ्जानाः अरातीः शत्रुजातीः जम्भयामसि जम्भमयामः नाशयामः ॥  
11पृथिव्यां ओषधिस्तम्बं प्रतिष्ठापयति - यथेति ॥ हे ओषधे यथा त्वं उद्भिद्य प्रकाशसे पृथिव्या अधि । अधिः पञ्चम्यर्थानुवादी । पृथिव्या उद्भिनत्सि । एवं इमे मृतस्य अमात्याः उद्भिन्दन्तु प्रकाशन्तां कीर्त्यादिभिः । कीर्तेः यशसश्च विद्यादिकारणभेदेन भेदः । वृत्तस्वाध्यायसम्पत् ब्रह्मवर्चसम् ॥  
12अजं एतदहः पचन्ति यवोदनं च - अजोसि इति ॥ अजस्य प्राश्नन्ति । यवोसीति यवोदनं च ॥ अजोसि । त्वं तद्विकारमांसस्य अयं प्रकृतिशब्दः अज क्षिप । अस्मत् अस्मत्तः अघानि द्वेषांसि द्विषां चास्मासु शत्रूणाम् । यवोसीति निगदसिद्धम् । यवय अस्मत्तः पृथक्कुरु ॥  
इत्यारण्यके चतुर्थे दशमोऽनुवाकः ॥1वारणेनैव प्रतिलोमरुतेन स्रुवेण दशाहुतीः जुहोति - अप न इति ॥ छन्दोगब्राह्मणे अधीतं इतिहासं आचक्षते - कुत्सश्च लुशश्चेन्द्रं व्यह्वयताम् । स इन्द्रः कुत्समुपावर्तत । स तं शतेन वाध्रीभिराण्डयोरबध्नात् । मायं लुशं प्रतिगमदिति । एतत् ज्ञात्वा लुश इन्द्रमुपालभत । प्रमुञ्च परिकुत्सादिहागहि किमु त्वा वां मुष्कयोर्बद्ध आसत इति । कुत्सः इन्द्रातिक्रमजेन अघेन अभिभूतं आत्मानं मन्यमानः तदपनोदनार्थं अग्निं अभ्यष्टौत् । तत्र प्रथमा गता ॥  
2सुक्षेत्रिया ॥ सर्वत्र तृतीयाया याडागमः । इह लोके तावत् शोभनक्षेत्रेच्छया परलोके च सुगातुया सुगतीच्छया वसूया च धनेच्छया त्वां यजामहे । त्वं च अपनय नः अघम् ॥  
3प्र यदिति ॥ पुल्लिङ्गेऽपि 'सुपां सुलुक्' इत्यादिना सोर्लुक् । योऽहं प्रभन्दिष्ठः । भन्दतिः अर्चतिकर्मा । प्रकर्षण स्तोता । कस्य? एषां पूर्वनिर्दिष्टस्य अग्नेः अयं प्रतिनिर्देशः । व्यत्ययेन बहुवचनम् । अस्य अग्नेः ये च अस्माकासः अस्माकं सम्बन्धिनः सूरयः मेधाविनः । प्रशब्दश्रुतेः भन्दिष्ठ इत्येतद्वचनात् परिणामेन अपेक्ष्यते । ये अस्मदीयाः सूरयः प्रभन्दिष्टाः तेषां सर्वेषां नः पापं अपनय ॥  
4प्र यदग्नेरिति ॥ यत् । षष्ठ्येकवचनस्य लुक् । यस्य अग्नेः सहस्वतः बलवतः ज्वालां स्वभूताः सूरयः विश्वतः सर्वतः प्रयन्ति स त्वं नः अघं अपनय ॥  
5प्र यत्त इति ।। यदिति जसो लुक् । यत् ये वयं ते तव सूरयः प्रकर्षेण स्तोतारः ते वयं प्रजायेमहि प्रजां प्राप्नुयामः ते तव प्रसादेन । किञ्च - अस्माकं अघं अपनय ॥  
6त्वं हि इति ॥ हि शब्दो हेतौ । हे विश्वतोमुख! सर्वतोज्वाल ! अग्ने ! यस्मात् त्वं विश्वतः परिभूरसि । परिपूर्वो भवतिः परिग्रहे वर्तते । परिगृहीतोसि स्तोत्राणां यष्टॄणां च । तस्मात् अस्माकमपि तथाविधानां अघं अपनय ॥  
7द्विष इति ॥ हे विश्वतोमुख ! नः अस्माकं द्विषः शत्रून् अतिपारय यथा वयं तान् अतीत्य गच्छेम तथा कुरु नावेव यथा कश्चित् नाविकः सिन्धुं नावा अतिपारयति तद्वत् । त्वं अग्ने अघं अपनय ॥  
8स न इति ॥ यस्तु एवमुक्तगुणः सः त्वं नः अस्मान् अतिपर्ष अतिपारय स्वस्तये अविनाशाय सिन्धुमिव नावया नाविकः ॥  
9आप इति ॥ यथा आपः यतीः यन्त्यः प्रवणात् । विभक्तिव्यत्ययः । प्रवणे निम्ने प्रदेशे स्यन्दन्ते तथा अस्मत् अस्मत्तः अघं अपस्यन्दतां अपेत्य स्रवतु । त्वं चाग्ने ! अघमपनय ॥  
10 उद्वनादिति ॥ उद्वनं उन्नतप्रदेशः तस्मात् यथा उदकानि स्यन्दन्ते । शिष्टं गतम् ॥  
11प्रत्येत्य गृहान् उत्तरपूर्वे देशे अगारस्य अग्निं उपसमाधाय संपरिस्तीर्य अनुलोमकतया वारण्या स्रुचा द्वे चतुर्गृहीते जुहोति - आनन्दायेति ॥ आनन्दाय सुखाय प्रमोदाय हर्षाय पुनः अहं स्वान् ग्रहान् आगां आगतवानस्मि । हे अग्ने ! त्वं च अघं अपनय ॥  
12न वा इति ॥ तत्र गृहे गवादि न वै प्रमीयते नैव म्रियते यत्र गृहे इदं ब्रह्म अयं मन्त्रः क्रियते होमे विनियुज्यते । परिधिः मृत्योः परिधिरूपं इदं ब्रह्म जीवनाय ज्ञातीनां के सुखरूपं तद्धेतुभूतम् । हे अग्ने! त्वं च अघ अपनय ॥  
इत्यारण्यके चतुर्थे एकादशोऽनुवाकः ॥1अथ उपाकृतां राजगवीं घ्नन्ति उत्सृजन्ति वा । यदि उत्सृजन्ति राजगवीं दारुचितिं अग्निं च त्रिः प्रसव्यं परिणयन्ति - अपश्यामेति तिसृभिः ॥ हे राजगवि ! या त्वं अन्धेन तमसा मरणभयजनितेन प्रावृताऽसि । पूर्वं येति वचनात् तामिति गम्यते । तां इदानी उत्स्रक्ष्यमाणां जीवां जीवन्तीं युवतिं यौवनं प्राप्तमिव शोभमानां आचरन्तीं आभिमुख्येन आगच्छन्तीं तृणानि वा भक्षयन्तीं स्वस्थां मृताय परिणीयमानां मृतस्य संस्कारार्थं परितः नीयमानां वयं अपश्याम । लडर्थे लङ् । पश्यामः । एतेऽपि पार्श्वस्थाः अवयन् अवयंन्तु अनुजानन्तु अरिष्ट्यै अहिंसायै । प्राचीं प्राङ्मुखीं अवाचीं अवाङ्मुखीं परिणीयमानां यतस्ततोऽभिमुखी भवति । अवयन् इत्यत्र स्वरश्छान्दसः । उत्सर्गपक्ष एव परिणयनं, आलम्भपक्षानुगुणश्च मन्त्रः । तत्रापिशब्दाध्याहारेण योजनीयम् ॥   
  
2मयैतामिति ॥ प्रथमार्थे द्वितीया । एषा त्वं मया मांस्ताम् । मांसस्य अन्तलोपः । मांसतां भ्रियमाणा मांसतां नीता देवी देवभूयं गता विश्ववारा सर्वेषां वरणीया नभसा आकाशदानेन यदा पितृलोकं एघि सदा उभौ लोकौ पयसा संव्ययन्ती आच्छादयन्ती नः अस्मभ्यं आवृणीहि । पृणतिः दानकर्मा, छान्दसो वकारः । आपृणीहि दातुं अर्हसि । या त्वं आलभ्यमानाऽप्येवमर्हसि किं पुनः सा उत्सृज्यमाना ।।   
  
3रयिष्ठामिति प्रेतीं प्रत्युच्यते ॥ रयिः धनं तत्र तिष्ठतीति रयिष्ठा 'श्रियमिच्छेत् हुताशनात्' इति । अग्निं मधुमन्तं मधुभिः स्वादुभिः आज्यादिभिः युक्तं ऊर्मिणं उर्म्याकाराभिः ज्वालाभिः युक्तं ऊर्जस्वन्तं बलवन्तं त्वा पयसा पयस्विन्या राजगव्या सह उपसंसदेम सम्यक् उपसंपन्नाः स्मः । स त्वं नः अस्मान् रय्या धनेन संसचस्व सङ्गमय । उश्चार्थे । वर्चसा च संसचस्व स्वस्तये अविनाशाय ॥   
  
4उत्स्त्रक्ष्यमाणां राजगवीं अभिमन्त्रयते - ये जीवा इति ॥ ये अस्मिन् लोके जीवन्तः ये च मृताः ये च जनिष्यमाणाः तेभ्यः सर्वेभ्यः घृतस्य घृतं धारयितुं उत्पादयितुं वा मधुधाराः मधुनः स्वादुनः क्षीरस्य धाराः व्युन्दती । उन्दी क्लेदने; इह तु तद्धेतुभूतं क्षरणं विवक्षितम् । क्षरन्ती उत्तरत्र वाक्यसमाप्तिः ॥   
  
5-6उत्सृजते - मातेत्यादि । उत्सृजतेत्यन्तं मधुपर्के गतम्27 । इयं रुद्रादीनां देवानां मात्रादिस्थानीया, सर्वेषां यज्ञभागित्वात् । तस्य च आज्यादिगव्यसाध्यत्वात् अमृतस्य अमृतत्वप्राप्तिहेतोः यज्ञस्य नाभिः प्रधानावयवः आज्यादिद्वारेण, 'एष वाव यज्ञो यदाज्यम्'28 इत्यादिश्रुतेः । एवं नाम प्रशस्तेयं अतश्च प्रणुवोचं नु क्षिप्रं प्रकर्षेण ब्रवीमि चिकितुषे जिज्ञासते । कित ज्ञाने । सनन्तः । जनाय किंकिं ब्रवीषि ? मा गां अनागां अनागसं इमां गां अदितिं अखण्डितां मा वधिष्ट । एषा कामं पिबतु उदकम्, तृणानि च अत्तु । ओं उत्सृजतेत्याह ॥   
  
इत्यारण्यके चतुर्थे प्रश्ने द्वादशोऽनुवाकः ॥