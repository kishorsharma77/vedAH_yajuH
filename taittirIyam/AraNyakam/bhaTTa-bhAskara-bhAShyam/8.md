+++
title = "08 प्रश्नः-8"

+++
तैत्तिरीयारण्यके अष्टमः प्रपाठकः ॥  
1अथ प्रवर्ग्यस्य पुराकल्पः - देवा वा इत्यादि ॥ देवाः पुरा सत्रमासत ऋद्धिपरिमितं कालं यावत्फलसिद्धिर्भवति तावन्तं कालं यशस्कामाः वीर्यकामाः । ते अन्योन्यं अब्रुवन् अस्माकं मध्ये यं प्रथमं यशः ऋच्छात् प्राप्नुयात् तदीयं यशः सर्वेषां अस्माकं सत्रिणां सह भवेत् इति । तेषां कुरुक्षेत्रं नाम पुण्यो देशः महावेदिरासीत् तस्या वेदेः दक्षिणपार्श्वं खाण्डवो देशोऽभवत् । तूर्घ्नो देश उत्तरपार्श्वमपरं पार्श्वम् । परीणत् नाम देशः जघनार्धः । उत्करो मरवः मरुदेशाः । तेषां मध्ये मखं यज्ञं वैष्णवं यशः विष्णोस्स्वभूतं वीर्यं आर्छत् प्रापत् ॥  
2स मखः तत् यशो न्यकामयत चौर्येणात्मनि कर्तुमैच्छत् । तेन तस्माद्देशात् अपाक्रामत् अपक्रान्तः । तं अपक्रान्तं यशोऽवरुरुत्समानाः लब्धुकामा देवा अन्वायन अन्वगच्छन् । तैः अन्वागतस्य तस्य सव्यात् धनुरजायत दक्षिणादिषवः जाताः । यज्ञजातत्वात् इषुधन्वं इषवश्च धनुश्च समाहारः । पुण्यजन्म पुण्योपादानम् । तं धन्वानं यज्ञं एकं असहायं सन्तं बहवो देवा नाभ्यधृष्णुवन् अभिभवितुं न समर्थास्स्युः । तस्मात् अद्यापि एकमिषुधन्विनं बहवः तद्रहिता न अभिभवन्ति ॥  
3स यज्ञः अस्मयत दृप्तोऽभवत् । तस्य स्मयमानस्य तेजो वीर्यमपाक्रामत् । तत् वीर्यं न्यमृजुः अलिम्पन् । तल्लिप्ता ओषधयः श्यामाकनामानः अभवन् । स्मयेन कृतत्वात् स्मयाकाः । अपिगृह्य मुखं संच्छाद्य किमर्थं? तेजसो धारणाय ॥  
4प्रतिष्कभ्य भूम्यामवष्टभ्य उपदीकाः स्त्रियः हे देवाः! इमं वरं अस्माकं दत्त । अथ अनन्तरं युष्माकं इमं यज्ञं रन्धयाम । रन्ध पाके पीडयामः । वर उच्यते - यत्र क्वचन देशे समजले वा निर्जले वा खनाम तत्रापोऽभिमृष्यामेति । वारे वरसम्बन्धिनि काले वृतं हि । ताः स्त्रियः तस्य ज्यां आऽभक्षयन् । विप्रवमाणं प्लवमानमुन्नम्यमानं तस्य यज्ञस्य शिरः उदवर्तयत् उद्वृत्तमकरोत् अच्छिनदित्यर्थः । तत् शिरो द्यावापृथिवी अनुप्रावर्तत वेगातिरेकात् उभौ लोकावस्पृशत् । प्रवर्तनात् प्रवर्ग्यः वर्णव्यत्ययः । घ्राँ इति एवंरूपं शब्द कुर्वत् अपतत् । शब्दात् घर्मः । महतो यज्ञस्य वीर्यमपतदिति महावीरः । अस्या भूमेः संभृतवन्तः मृत्खननादिरूपेण सम्भारेण । भकारलोपात् सम्राट् ॥  
5तं स्तृतं हिंसितं यज्ञं देवास्त्रेधा विगृहीतवन्तः । तान् त्रीन् भागानग्न्यादयोऽगृह्णन् । अपशीर्ष्णा विशिरस्केन यज्ञेन यजन्तः आशिषः अङ्गफलानि । प्रधानफलं स्वर्गः ॥  
6शिरसस्सन्धानार्थं अश्विनावब्रुवन् युवां भिषजौ स्थः खलु यज्ञस्य छिन्नं इदं शिरः प्रतिधत्तं यथापूर्वं स्थापयतम् । तौ ऊचतुः वचनं अत्र यज्ञे आवयोः सोमग्रहो गृह्यतामिति । तदा आश्विनं प्रसिद्धम् । यदेतत्प्रवर्य इत्युक्तं तत् यज्ञस्य शिरोऽस्थापयताम् । तस्मात् सशिरस्केन यज्ञेन प्रवर्ग्यवता यज्ञेन यजन्त आशिषः स्वर्गं चावारुन्धत । तस्माद्यजमानोपि सप्रवर्येण यज्ञेन यजेतेति विधिः । आशिषं स्वर्गं च जयति । तस्मात् कारणात् एष प्रवर्ग्यः आश्विनप्रधान इव भवति आश्विनभूयिष्ठ इव भवति अश्विभ्यां संहितत्वात् ॥  
इत्यष्टमप्रपाठके प्रथमोऽनुवाकः ॥1सावित्रमित्यादि ॥ सवितुः प्रसूत्यै अनुज्ञानार्थम् । चतुर्गृहीतेनेति विधिः । चतस्रो महादिशः । छन्दांसीत्यादि चतुर्गृहीतस्यार्थवादः । गायत्र्यादीनि मन्त्रगतानि छन्दांसि देवेभ्यः अपगतानि युष्माकं वयं अभागानि सन्ति न हव्यं वक्ष्याम इत्युक्त्वा । ततस्ते देवाः तेभ्यः छन्दोभ्यः चतुर्गृहीतं निश्चितवन्तः पुरोनुवाक्यादिभ्यः एकमेकमिति । यच्चतुर्गृहीतमिति । गतम् ॥  
2दीक्षाहस्सु महावीरकरणे सावित्रं प्रति संशयाना वेदवादिन आहुः - दीक्षितस्य गृहे अग्निहोत्रे यत्किचिद्धोतव्यं न वेति । 'विचार्यमाणानाम्' इति प्लुतः । हविर्वै दीक्षितः हविरन्तरोत्पत्तेः प्राक् स्वयमेव हविर्भूतस्तिष्ठति । तथा च श्रूयते - 'पुरा खलु वावैष मेधायात्मानमारभ्य चरति यो दीक्षितः' इति । तस्मात् यदि जुहुयात् हविस्सामान्यादनुपूर्वहोमे यजमानमेव अग्नौ प्रदधाति । न जुहोति चेत् यज्ञपरुः 'सावित्रं जुहोति' इत्युक्तं यज्ञपर्वान्तरितं कुर्यात् । तस्मात् यजुरेव मन्त्रमेव वदेत् न होमः । एवं कृते उभयरूपो दोषः शाम्यति ॥  
3अब्भ्रिवृक्षार्थवादः - गायत्री अन्यानि छन्दांसि प्रकृत्यात्मानं महान्तं मेने । तस्या गायत्र्याः शिरः वषट्कारः अभ्येत्य अच्छिनत् । छिन्नशिरस्काया रसः सारं द्विधा परापतत् अर्ध एकोंऽशः पृथिवीं प्राप्तः खदिरोऽभवत् । पशुप्रविष्टोऽन्यः अजाऽभवत् । विभक्तिव्यत्ययः । यत्खादिर्यब्भ्रिरिति तस्मात् छन्दसां रसेन यज्ञस्य शिरः महावीरं सम्भरति । यदि औदुम्बरी ऊर्क् अन्नं उदुम्बरः 'देवा वा ऊर्जं व्यभजन्त' इत्युक्तं अन्नेनैव सम्भरति । 'स वेणुं प्राविशत्' इत्युक्तत्वात् तेजो वै वेणुः । 'अग्नेस्सृष्टस्य यतः । विकङ्कतं भा आर्छत्'5 इत्युक्तत्वात् वैकङ्कती चेत् भाः दीप्तीः एवावरुन्धे ॥  
4देवस्येत्यादि ॥ प्रसूत्यै सवितुरनुज्ञानार्थम् । पुरा देवानां आश्विनौ अध्वर्यू आस्ताम् । यत्यै प्रयत्नार्थम् । वज्र इव तीक्ष्णाग्रत्वात् । नराणां हितेत्याह यज्ञस्य शान्यै । यज्ञो हि अध्वरः अहिंस्यः । मृत्खननसाधनत्वात् यज्ञकृत् । ब्रह्मणा परमात्मना सहायभूतेन महावीरं प्रतिगच्छति । ब्रह्मणा सह प्रेत्य गत्वा । यज्ञो वै सूनृता मन्त्रात्मिका वाक् । पाङ्क्तः हविष्पङ्क्त्यादिरूपेण यज्ञः पाङ्क्तः । यज्ञनायकान् देवानेव करोति नात्मानम् । आभ्यां द्यावापृथिवीभ्यामेवानुज्ञातः । अद्य यज्ञशिरः प्रति ऋद्धो भूयासमित्येवाह । एतदहः निर्दिश्य यज्ञस्यैव तन्नान्यार्थमित्युक्त्वा हरति ॥  
5त्रिर्हरणात् लोकत्रयात्मानं सम्भरति । तूष्णीं चतुर्थं अपरिमितात् ब्रह्मणः । मृत्खनात् । प्रथमं खाता भूमिः मृत्खनः करुण्यतमः कर्मण्यः श्रेष्ठः । अस्यां भूम्यां एव अछम्बट्कारं सत्यङ्कारं वराहविहतत्वात् । एता उपदीकाः स्त्रियः पृथिव्याः उर्जं बलवद्रसं उद्दिहन्ति उर्ध्वं गमयन्ति यत् एतत् वल्मीकम् । वल्मीकवपा सम्भारो भवतीति यत् पृथिव्या बलवत् रसं लभते । अथो श्रोत्रमेव अथो अपि च श्रोत्रमिन्द्रियं लभते । तस्मात् वल्मीकः पृथिव्याः श्रोत्रं छिद्ररूपत्वात् । य एवं विद्वान् सः अबधिरो भवति ॥  
6ऊतीकस्तम्बविधिः - वृत्राय वृत्रनाशाय वज्रमुदयच्छत् । स इन्द्रः यत्रयत्र स्थित्वा पराक्रममकरोत् तत्रतत्र नाध्रियत धृतिं नाविन्दत् । स पूतीकस्तम्बे स्थित्वा पराक्रमत । स धृतिमविन्दत् । हे पूतीक! मे ऊतिं रक्षणं अधाः अददः । ऊतिशब्दोक्त्या पूतीका ऊतीका इत्युच्यन्ते । एतेन यज्ञाय रक्षणं दधति ॥  
7पशुप्रविष्टं रसं लभते । पञ्चैते मृत्खननवराहविहतवल्मीकवपोतीकस्तम्बाजापयांसि । पाङ्क्तो यज्ञ इत्यादि गतम् ॥  
8यदि ग्राम्याणां गवादीनां शुचा शोकेन छिन्नशिरस्समुत्थेन अर्पयेत् संयोजयेत् । आरण्यान् द्विखुरादीन् एव । तस्मात् कारणात् समावत् सममेव प्रजायमानानां पशूनां मध्ये आरण्याः कनीयांसः अल्पतराः शुचा शोकेन ऋताः गताः प्राप्ताः हि । लोमतः रोमशप्रदेशे सम्भरति । अस्य कृष्णाजिनस्य अतः अयं प्रदेशो मेध्यं यज्ञार्हं संभृतं प्रवर्ग्यं परितो गृहीत्वाऽऽयन्ति रक्षसां अपहननाय । बहवः अपचितिं पूजाम् । उद्धते स्फ्यादिना सिकतोपोप्ते परिश्रिते खरे निदधति शान्त्यर्थम् ॥  
9मदन्तीभिः उष्णाभिः अद्भिः उपसृजति सम्भारान् संसृजति । उष्णत्वात् तेजः ब्रह्मणा रसात्मकेन परमात्मना ग्राम्याणां पात्राणां कपालैः । तान् शोकेन । संसृजति अर्मकपालैः । धृत्यै धारणर्थं शन्त्वाय शंकरत्वाच्छान्तत्वाय । अग्नेः पिया तनूः शरीरं अजा सहोत्पन्नत्वात् । तेजसा अग्निजत्वात् । यज्ञो वै कृष्णाजिनं यतः यज्ञो देवेभ्यः कप्णो भूत्वा निरार्छत् । ऋक्सामरूपत्वाच्च । यज्ञं यज्ञशिरः ॥  
इति द्वितीयोऽनुवाकः ॥1परिश्रिते देशे महावीरं करोति ब्रह्मवर्चसस्य परिग्रहार्थम् । महावीरं कुर्वाणस्तं न अभ्युच्छ्वसेत् । तत्संसर्गात् स्वीयान् प्राणान् शोकेन संयोजयति । तस्मात् अपहाय अन्यत्र प्राणिति गोपीथाय रक्षणार्थम् । प्रवर्ग्यसाधनादित्ययोः अन्तरा मध्ये न गच्छेत्! यदि अन्तरा गच्छेत् द्वयोस्तेजसोः दहनात् दश्चर्मा कुष्ठी भवति । तस्मात् अन्तरा न गन्तव्यम् । वेणुना वेणुकाण्डेन करोति । प्रवर्ग्यस्य आदित्यात्मकत्वात् तेजः । तेजसा तेजः समृद्धं करोति । महावीरं यज्ञशिरस्त्वात् मखस्य शिरोसीति ब्रूयात् । एते अङ्गुष्ठे यज्ञस्य पदे स्थाने द्वित्वात् प्रतिष्ठार्थं च । छन्दोभिरेव नात्मना । त्रिःप्रदानं त्रिःकरणं त्र्युद्धिः । वीर्यं [वीर्यप्रदं] छन्दः वीर्यम् ॥  
2यजुषा बिलं व्यावृत्त्यर्थं लौकिकवैदिकयोः । इयन्तं प्रादेशमात्रम् । यज्ञसाधनानां समिदादीनां प्रमाणत्वात् यज्ञपरुषा संमितम् । यद्वा यज्ञशिरः प्रादेशमात्रं परुः । एतावत् मुखसम्मितं वीर्यम् । अपरिमितं परिमाणरहितम् । परिग्रीवं परितो ग्रीवाकारं मध्ये लग्नमिति यावत् । धृत्यै धारणार्थम् । अश्वशकेन अश्वशकृता । निष्पत् निष्पन्नम् । अभीद्धः दीप्तः । ब्रह्मणा परमात्मना देवताभिश्च । आशा दिश आपृणेत्युक्तः अग्निः सर्वतो विभाति ॥  
3सूर्यस्य चक्षुषा दर्शनात् चक्षुः रक्षितं भवति । विशेति राजन्यस्येति विकल्पः । असुर्यं असुरदेवत्यं अनाच्छृण्णं अनक्तं देवत्रा देवयोग्यं अकः करोति । परमं आग्नेयत्वात् ॥  
इति तृतीयोऽनुवाकः ॥1ब्रह्मण एव निवेदयित्वा प्रचरति ॥  
2अभिपूर्वं सादनक्रमेण । अनवानं अनुच्छ्वसन् ॥  
3त्रिष्टुभस्सतीरित्यादिविकल्पः । सन्ततमिति तस्यैव ॥  
4मध्वा आज्येन । तद्धि तेजः ॥  
5प्रलवान् छिन्नान् मुञ्जान् उपास्यति महावीरस्याधस्तात् क्षिपति ॥  
6यजमानस्याशीःकामाः अन्ये ऋत्विजो न सन्ति । पुरस्तादाशीः प्रवर्ग्यादिः । उपरिष्टादाशीः दर्शपूर्णमासादिः । शीर्षतः मुखतः ॥  
7दिशोऽनुभ्रमितुं समर्थः ॥  
8राजा ऐश्वर्येण सजातैः ज्ञातिभिः पर्यूढः परिहितः ॥  
9द्यावापृथिवीव्यावृत्त्यर्थम् ॥  
10त्र्यावृत् त्रित्वभूयिष्ठम् ॥  
11एतां प्रियां तनुवं राजन्यापत्यं उग्रदेवः आक्रमितवान् ॥  
12अव्यतिषङ्गं अविपर्यस्तम् ॥  
13विनिषद्य विविधमुपविश्य । ऊर्ध्वं नावाचीनम् । सर्वतः सर्वासु दिक्षु । अयं वायुः सर्वतः सर्वत्र गच्छति ॥  
इत्यष्टमप्रपाठके चतुर्थोऽनुवाकः ॥1अग्निष्ट्वेति स्पष्टः ॥  
2अरोचयित्वा मन्त्रदीप्तिमकृत्वा । अरोचुकः रुचिहीनः ॥  
इत्यष्टमप्रपाठके पञ्चमोऽनुवाकः ॥1ग्रीवास्थानीया उपसदः । अग्निष्टोमं प्रकृत्य उच्यते प्रवृणक्तीत्यनारभ्याधीतत्वात् ॥  
2द्वादशकृत्व इत्याद्यहीनेषु । सकृदेव सद्य एव सुत्यायाम् ॥  
3उक्थ्यसंस्थे क्रतौ न प्रवृञ्जयात् । 'तन्तुरसि प्रजाभ्यस्त्वा पृतनाषाडसि पशुभ्यस्त्वा रेवदस्योषधीभ्यस्त्वा' इत्युक्थ्यानि ॥  
4विश्वजिति उक्थ्यसंस्थेऽपि । पृष्ठानि सम्भूय स्थितानि अच्युतं चालयितुमशक्यं धनादिकं परेभ्यः च्यावयन्ति ॥  
5वियातयति विविधं यत्नं करोति । मधुमाध्वीभ्यामिति मन्त्रशब्दाद्वसन्तत्वम् । अग्निरग्निनेति घर्मरूपत्वात् ग्रीष्मः । समग्निरग्निना गतेति पूर्वोक्तमर्थं स्वाहा समग्निरिति अभिगृणाति पुनर्वदति । त्रैलोक्याधारत्वात् वार्षिकत्वम् । हृदयादेस्तुष्टत्वात् शरत् । विश्वभुवनपतित्वात् हैमन्तिकत्वम् । देवेषु श्रूयमाणत्वात् शिशिरः ॥  
6मेध्या यज्ञीया ॥  
7आदित्यत्वेन घर्मस्स्तूयते - गर्भो देवानामित्यादिना ॥  
8आदित्यप्रवर्ग्यौ अविवादं प्रतिशास्ति ॥  
9अवकाशाः तत्संझा मन्त्राः ॥  
10होत्राभिः ऋत्विग्भिः ॥  
11रुचित दीप्तम् ॥  
12अपश्यं गोपामिति मन्त्रत्रातृत्वात् आयुष्मन्तः ॥  
13पुरुषनिरीक्षणात् पत्नी प्रसूयते । तिरस्कृत्य वेदेन ॥  
14त्वष्टीमतीति ॥ पत्या सपात् मेहनात् ॥  
इत्यष्टमप्रपाठके षष्ठोऽनुवाकः ॥1यजुष्कृत्यै मन्त्रसंस्काराय ॥  
2शफोपयमान् शफौ उपयमं च ॥  
3ऊर्जः अन्नस्य भागं करोति । प्रतिदधतौ यथास्थानं स्थापयन्तौ । वषट्क्रियातै होतव्यम् ॥  
4पुनरपि वषट्कारे यातयामत्वम् ॥  
6गार्हपत्याग्नौ प्रवृज्याहवनीयहोमे व्यृद्धिः ॥  
6यज्ञस्य आत्मा वायुः 'अयं वाव यः पवते स यज्ञः' इत्युक्तत्वात् । उद्यत्य आदाय पञ्चानवानमित्युक्तं आह ॥  
7यमसवित्रोर्विशेषणैः सह दश सम्पद्यन्ते देवताः ॥  
8रौहिणाभ्यां हुताभ्यां स्वर्गारोहणम् ॥  
9अह्ना परस्तात् उर्ध्वं दाधार अवस्तात् पाताळे । अहोरात्राभ्यां धृतः तदायत्तस्थितिर्भवति ॥  
इत्यष्टमप्रपाठके सप्तमोऽनुवाकः ॥1एनमभिघारयत्येव । हविरेव करोति ॥  
2उभयेषु देवपितृषु । पिन्वते रक्षति । पिन्वमानः दानशीलः पुण्यः देवत्रा देवेषु करोति । समेधन्ते वर्धन्ते ॥  
3निरर्थ नाशं गमयति ॥  
4रौद्रस्य सर्वतः पात्रात् । शान्त्यै रौद्रं नान्वीक्षेत न पश्येत् चक्षुः प्रमायुकं मरणशीलं स्यात् अन्धो भवतीति यावत् ॥  
5प्रथमप्रवर्ग्यं प्रति विकारः भूस्स्वाहेति प्रथमे ॥  
6इन्द्रतमः ईश्वरतमः ॥  
7प्रवर्ग्यं भक्षयिता संवत्सरं न मांसमश्नीयात् न रामां शूद्रां उपेयात् । रामः शूद्रः । संश्यति तीक्ष्णीकरोति ॥  
8विभ्राजि विम्राजमाने सौर्ये सूर्यापत्ये ब्रह्म प्रवर्ग्यमन्त्रं संन्यदधत संन्यदधुः । दिवाकीर्त्यं सौर्यत्वात् । एतेन व्रतेन अमांसाशनादिना तत् ब्रह्म अरक्षत् । सौर्यस्य सूर्यापत्यस्य विभ्राजः विभ्राण्णाम्नः ॥  
इत्यष्टमे अष्टमोऽनुवाकः ॥1अवयजते नाशयति । इयतीति त्रिर्वचनेन जानुनाभिग्रीवामात्रा उच्यन्ते ॥  
2दिव एव स्वर्गार्थम् । प्रजाः वर्णान् ॥  
3दक्षिणा दक्षिणायाम् । प्रत्यञ्चं प्रतीच्यां उदश्चं उदीच्यां च यदि उद्वासयेत् जिह्मं कुटिलम् । औदुम्बर्यामुद्वासयेत् ॥  
4वर्ल्सना मार्गेण अन्वित्यानुगत्य । पुरुषःपुरुषः एकैकशः पृथग्भिः रक्षोभिः बाध्यते ॥  
5यत्पृथिव्यामिति हिरण्यनिधानार्थवादः ॥  
6अनशनायुकः अशनापीडारहितः । रन्तिं गन्धर्वं प्रवर्ग्यम् । अनुव्रजनादिकं उद्वासः उवासयितुम् ॥  
इति नवमोऽनुवाकः ॥1प्रजापतिं गोभूतं शुक्रं सारं पयः देवा दुदुहुः । न व्यभवत् अभिवृद्धं नाभूत् । तदग्निः व्यकरोत् विकृतमकरोत् । तानि विकृतानि दैवतानि सामानि । तेषां साम्नां शुक्रं यजूंषि प्रवर्ग्यमन्त्राः । एतानि यजूंषि सारात् सारतराणि । एतयोः गोऽजापयसोः अन्यत् सामपयसं अन्यदेवानां यजुषाम् । तदेव स्पष्टयति - यद्गोरिति । तत्पयसा प्रजापतिः [तेः] पयसा ॥  
2मुखम् आस्यम् । यत्रोद्वासितं वयांसि पक्षिणः । परि समां परितस्संवत्सरं एताः प्रजाः पक्षिण आसते तस्यामेव ॥  
3पुरो वेत्यादि ॥ एतत् आदित्याख्यं ज्योतिः ॥  
4ताजक् शीघ्रम् । अपामनूज्झावर्यः सारतरः इतः अस्माल्लोकात् उदीरयति उर्ध्वं गमयति । नियच्छति नियमयति । धन्वना भूप्रदेशेन यन्ति गच्छन्ति ॥  
इति दशमोऽनुवाकः ॥1प्रायश्चित्तार्था देवताः - प्रजापतिरित्यादि ॥  
2वसीयांसं श्रेष्ठं यथानामं अनर्थकृतेन नाम्ना उपचरति पूजयति स तस्य पुण्यार्तिं पुण्यनाशं कामयते । एवं विदुषः पुण्यस्यार्तिं कामयन्ते । तस्मात् कारणात् एवं विद्वान् - घर्म इत्यादि । यद्वा - विद्यादिना श्रेष्ठं यो यथामानं कालानुकूलेन नाम्ना आह्वयति स तस्य पुण्ये आर्तिं व्यसनं पुण्यार्तिं तस्य पुण्यशीलतां कामयते । तस्मात् घर्मकालानुकूलेन नाम्ना वदेदित्यर्थः ॥  
3जनतां ग्रामादि । अनुव्यभवन् अन्वगच्छन् चतुर्विंशतिः द्वादशाहं प्रकृत्य जनं ग्रामम् । अभिकीर्यमाणः अङ्कुरैः ॥  
4अमृन्मयं उदपात्रं आहुतिं हविः नाश्नुते । अथ कस्मात् । यज्ञे क्रियते वागेष इति । प्रवर्ग्यः इयं वाक् द्वादशाहे द्वादशधा प्रजापतिरेव कृतः । अवकाशेभ्यः अवकाशमन्त्रेभ्यः । एष आदित्यः ॥  
इति एकादशोऽनुवाकः ॥1प्रथमेऽह्नि प्रवृज्यते तेन सविता भूत्वा यजमानस्सर्वान् कामान् प्राप्नोति । एतेन उत्तरे व्याख्याताः ॥  
2तस्मात् कर्मणः इतो लोकात् गच्छन् स्वर्गादिं तपन् गच्छति । अमुतो लोकात् इमान् लोकान् सर्वत आदित्यात्मा तपतीत्येव । आदित्यो भवतीत्यर्थः ॥  
इति भट्टभास्करमिश्रविरचिते तैत्तिरीयारण्यकभाष्ये अष्टमप्रपाठके द्वादशोऽनुवाकः ॥  
सम्पूर्णमारण्यकम् ॥