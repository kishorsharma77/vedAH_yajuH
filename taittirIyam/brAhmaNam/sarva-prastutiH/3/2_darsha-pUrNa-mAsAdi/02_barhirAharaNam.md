---
title: ०२ बर्हिराहरणम् 
unicode_script: devanagari
---

## पर्शु-ग्रहणम्
<details open><summary>विश्वास-प्रस्तुतिः</summary>

"दे॒वस्य॑ त्वा सवि॒तुᳶ प्र॑स॒व" इत्य् अ॑श्व-प॒र्शुम् आद॑त्ते॒ प्रसू᳚त्यै ।  
</details>

<details><summary>मूलम्</summary>

"दे॒वस्य॑ त्वा सवि॒तुᳶ प्र॑स॒व" इत्य॑श्वप॒र्शुमाद॑त्ते॒ प्रसू᳚त्यै ।  
</details>

<details><summary>भट्टभास्कर-टीका</summary>

1देवस्य त्वेत्यादि ॥ पर्शुः पार्श्ववक्रः ।
</details>

<div class="js_include" url="/vedAH_yajuH/taittirIyam/brAhmaNam/brAhmaNam/sarva-prastutiH/3/2_darsha-pUrNa-mAsAdi/04_havir-nirvApaH/ashvinor_bAhubhyAm.md"  newLevelForH1="5" includeTitle="false"> 

<details open><summary>विश्वास-प्रस्तुतिः</summary>

"अ॒श्विनो᳚र् बा॒हुभ्या॒"म् इत्य् आ॑ह ।
अ॒श्विनौ॒ हि दे॒वाना॑म् अध्व॒र्यू आस्ता᳚म् ।
</details>

<details><summary>मूलम्</summary>

"अ॒श्विनो᳚र्बा॒हुभ्या॒"मित्या॑ह ।
अ॒श्विनौ॒ हि दे॒वाना॑मध्व॒र्यू आस्ता᳚म् ।
</details>

<details><summary>भट्टभास्कर-टीका</summary>

अध्वर्यू इति । अध्वरस्य नेतारौ मणिबन्धादुपरि वा स्तः ।
</details>

<details open><summary>विश्वास-प्रस्तुतिः</summary>

"पू॒ष्णो हस्ता᳚भ्या॒"म् इत्य् आ॑ह॒ यत्यै᳚ ।
</details>

<details><summary>मूलम्</summary>

"पू॒ष्णो हस्ता᳚भ्या॒"मित्या॑ह॒ यत्यै᳚ ।
</details>

<details><summary>भट्टभास्कर-टीका</summary>

यत्यै यमनाय धारणाय ॥
</details>
</div>  

## पर्वसु लवनम्
<details open><summary>विश्वास-प्रस्तुतिः</summary>

यो वा ओष॑धीᳶ पर्व॒शो वेद॑ ।  
नैना॒स् स हि॑नस्ति ।
</details>

<details><summary>मूलम्</summary>

यो वा ओष॑धीᳶ पर्व॒शो वेद॑ ।  
नैना॒स्स हि॑नस्ति ।
</details>

<details><summary>भट्टभास्कर-टीका</summary>

2यो वा इत्यादि अश्वपर्श्वोस्स्तुतिः ॥ पर्वशः पर्वणिपर्वणि । 'संख्यैकवचनाच्च' इति शस् । पर्ववेदी पर्वपरिहारेणाच्छिन्दन् एना ओषधीर्न हिनस्ति ।
</details>

<details open><summary>विश्वास-प्रस्तुतिः</summary>

प्र॒जाप॑ति॒र् वा ओष॑धीᳶ पर्व॒शो वे॑द ।   
स ए॑ना॒ न हि॑नस्ति ।  
</details>

<details><summary>मूलम्</summary>

प्र॒जाप॑ति॒र्वा ओष॑धीᳶ पर्व॒शो वे॑द ।   
स ए॑ना॒ न हि॑नस्ति ।  
</details>

<details><summary>भट्टभास्कर-टीका</summary>

प्रजापतिरेव तद्वेदी तथा कर्तुं शक्रोति ।
</details>

<details open><summary>विश्वास-प्रस्तुतिः</summary>

अ॒श्व॒प॒र्श्वा ब॒र्हिर् अच्छै॑ति ।   
प्रा॒जा॒प॒त्यो वा अश्व॑स् - +++(बह्रिषा)+++ स-योनि॒त्वाय॑ +++(भवति)+++॥7॥  
ओष॑धीना॒म् अहिꣳ॑सायै ।
</details>

<details><summary>मूलम्</summary>

अ॒श्व॒प॒र्श्वा ब॒र्हिरच्छै॑ति ।   
प्रा॒जा॒प॒त्यो वा अश्व॑स्सयोनि॒त्वाय॑ ॥7॥  
ओष॑धीना॒महिꣳ॑सायै ।
</details>

<details><summary>भट्टभास्कर-टीका</summary>

ततः किमित्याह - अश्वश्चायं प्राजापत्यः तदक्षिपरिणामत्वात् तस्मात् अश्वपर्श्वा  
बर्हिरभिप्राप्तुं तदर्थां ओषधीः यच्छन्  
उभयोः सयोनित्वात् तासां हिंसां नोत्पादयेत् ॥
</details>

## य॒ज्ञस्य॑ घो॒षद्
<details open><summary>विश्वास-प्रस्तुतिः</summary>

"य॒ज्ञस्य॑ घो॒षद् अ॒सी"त्य् आ॑ह ।
यज॑मान ए॒व र॒यिन् द॑धाति ।  
</details>

<details><summary>मूलम्</summary>

"य॒ज्ञस्य॑ घो॒षद॒सी"त्या॑ह ।
यज॑मान ए॒व र॒यिन्द॑धाति ।  
</details>

<details><summary>भट्टभास्कर-टीका</summary>

3यज्ञस्येति अश्वपर्श्वभिमन्त्रणम् ॥ रयिं दधातीति । यज्ञसाधनत्वाभिधानेन रयि-साधनं यज्ञं यजमाने स्थापयति । घोषदिति धननामेति केचित् ॥
</details>

## प्रत्यु॑ष्ट॒ꣳ॒ रख्ष॒ᳶ
<div class="js_include" url="/vedAH_yajuHtaittirIyam/brAhmaNam/brAhmaNam/sarva-prastutiH/3/2_darsha-pUrNa-mAsAdi/02_barhirAharaNam/pratyuShTaM_raxaH.md"  newLevelForH1="5" includeTitle="false"> 


<details open><summary>विश्वास-प्रस्तुतिः</summary>

"प्रत्यु॑ष्ट॒ꣳ॒ रख्ष॒ᳶ प्रत्यु॑ष्टा॒ अरा॑तय॒" इत्या॑ह ।  
रख्ष॑सा॒म् अप॑हत्यै ।
</details>

<details><summary>मूलम्</summary>

"प्रत्यु॑ष्ट॒ꣳ॒ रख्ष॒ᳶ प्रत्यु॑ष्टा॒ अरा॑तय॒" इत्या॑ह ।  
रख्ष॑सा॒म् अप॑हत्यै ।
</details>
</div>  

## प्रेयम् अ॑गाद्
<details open><summary>विश्वास-प्रस्तुतिः</summary>

"प्रेयम् अ॑गाद् धि॒षणा॑+++(→पर्शुः)+++ ब॒र्हिर् अच्छे"त्य् आ॑ह ।   
</details>

<details><summary>मूलम्</summary>

"प्रेयम॑गाद्धि॒षणा॑ ब॒र्हिरच्छे"त्या॑ह ।   
</details>

<details><summary>भट्टभास्कर-टीका</summary>

4प्रेयमिति गार्हपत्यप्रदेशादाहवनीयप्रदेशगमनम् ॥   ़
</details>

<details open><summary>विश्वास-प्रस्तुतिः</summary>

वि॒द्या वै धि॒षणा᳚ +++(→पर्शुः)+++।  
वि॒द्ययै॒वैन॒द् अच्छै॑ति ।  
</details>

<details><summary>मूलम्</summary>

वि॒द्या वै धि॒षणा᳚ ।  
वि॒द्ययै॒वैन॒दच्छै॑ति ।  
</details>

<details><summary>भट्टभास्कर-टीका</summary>

विद्या वा इति । अश्वपर्शुं धिषणाशब्देन संकीर्तयन् विद्ययैव बर्हिरभिप्राप्तुं गच्छन् भवति ॥
</details>

## मनु॑ना कृ॒ता
<details open><summary>विश्वास-प्रस्तुतिः</summary>

"मनु॑ना कृ॒ता स्व॒धया॒ वित॒ष्टे"त्य् आ॑ह ।
मा॒न॒वी हि पर्शु॑स् स्व॒धा-कृ॑ता ॥8॥  
</details>

<details><summary>मूलम्</summary>

"मनु॑ना कृ॒ता स्व॒धया॒ वित॒ष्टे"त्या॑ह ।
मा॒न॒वी हि पर्शु॑स्स्व॒धाकृ॑ता ॥8॥  
</details>

<details><summary>भट्टभास्कर-टीका</summary>

5मानवी हीति ॥ मनुना प्रजापतिना कृता मानवी पर्शुः, सा खलु स्वधया अन्नेन कृता यागद्वारेण निर्वर्तिता, तस्मात् स्वधया वितष्टेत्युच्यते । 'तृतीया कर्मणि' इति पूर्वपदप्रकृतिस्वरत्वम् । श्रुतवन्तः क्रान्तदर्शनाः, तस्मात्त एवं कुर्वन्तीत्याह । अयं यज्ञः पुरस्तात् पूर्वस्यां दिशि वर्तते ।
</details>

## पुरस्ताद् आरम्भः
<details open><summary>विश्वास-प्रस्तुतिः</summary>

"त आव॑हन्ति क॒वय॑ᳶ पु॒रस्ता॒द् +++(दिशः)+++" इत्या॑ह ।   
शु॒श्रु॒वाꣳसो॒ वै क॒वयः॑ ।   
य॒ज्ञᳶ पु॒रस्ता᳚त् ।   
मु॒ख॒त ए॒व य॒ज्ञम् आर॑भते +++(पुरस्ताद्-आगच्छत्-कवि-कल्पनेन)+++।  
</details>

<details><summary>मूलम्</summary>

"त आव॑हन्ति क॒वय॑ᳶ पु॒रस्ता॒"दित्या॑ह ।   
शु॒श्रु॒वाꣳसो॒ वै क॒वयः॑ ।   
य॒ज्ञᳶ पु॒रस्ता᳚त् ।   
मु॒ख॒त ए॒व य॒ज्ञमार॑भते ।  
</details>

<details><summary>भट्टभास्कर-टीका</summary>

तस्मात् कवयः पुरस्तात् पूर्वस्यां दिशि आवहन्तीत्य् उच्यत इति ।  
तस्मात् मुखत् एव वाच्या एवारभ्य यज्ञः निर्वर्तितो भवति ।
</details>



<details open><summary>विश्वास-प्रस्तुतिः</summary>

अथो॒ यद् ए॒तद् उ॒क्त्वा  
यत॒ᳵ कुत॑श् चा॒हर॑ति॒  
तत् प्राच्या॑ ए॒व दि॒शो भ॑वति ।   
</details>

<details><summary>मूलम्</summary>

अथो॒ यद् ए॒तद् उ॒क्त्वा यत॒ᳵ कुत॑श् चा॒हर॑ति ।
तत् प्राच्या॑ ए॒व दि॒शो भ॑वति ।
</details>

<details><summary>भट्टभास्कर-टीका</summary>

अथो अपि च त एवमुक्त्वा यतः कुतश्चिदपि दिशो यदाहरति तत्प्राच्या एवाहृतं भवति एतन्मन्त्रप्रभावात् ॥
</details>


## दे॒वेभ्यो॒ जुष्ट॑मि॒ह
<details open><summary>विश्वास-प्रस्तुतिः</summary>

"दे॒वेभ्यो॒ जुष्ट॑म् इ॒ह ब॒र्हिर् आ॒सद॒" इत्य् आ॑ह  
ब॒र्हिष॒स् समृ॑द्ध्यै॒ कर्म॒णोऽन॑पराधाय ।
</details>

<details><summary>मूलम्</summary>

दे॒वेभ्यो॒ जुष्ट॑मि॒ह ब॒र्हिरा॒सद॒ इत्या॑ह ।
ब॒र्हिष॒स्समृ॑द्ध्यै ।
कर्म॒णोऽन॑पराधाय ।
</details>

<details><summary>भट्टभास्कर-टीका</summary>

6देवेभ्योजुष्टमिति वेद्याः प्रत्यवेक्षणम् ॥ तत्र देवेभ्यो जुष्टं प्रियमस्यां वेद्यां आसादनीयं चेति वचनं बर्हिषस्समृद्ध्यै सम्यक्फलसाधनभावाय भवति । तच्च कर्मणोऽनपराधाय अवैकल्याय भवति । तादृशबर्हिरर्थान् दर्भानाहर्तुं इयं अश्वपर्शुः प्राची गच्छतीति भाव इति दर्शितं भवति ॥
</details>


## दे॒वाना᳚म् परिषू॒तम्
<details open><summary>विश्वास-प्रस्तुतिः</summary>

"दे॒वाना᳚म् परिषू॒तम् अ॒सी"त्या॑ह ॥9॥  
यद् वा इ॒दङ् किञ् च॒  
तद् दे॒वाना᳚म् परिषू॒तम् ।  
</details>

<details><summary>मूलम्</summary>

दे॒वाना᳚म्परिषू॒तम॒सीत्या॑ह ॥9॥  
यद्वा इ॒दङ्किञ्च॑ ।
तद्दे॒वाना᳚म्परिषू॒तम् ।
</details>

<details><summary>भट्टभास्कर-टीका</summary>

7देवानामिति प्रस्तरार्थदर्भपरिग्रहः ॥ यन्नाम किंचित् दृश्यते तत्सर्वं देवानां परिषूतं देवतार्थमेव प्रागेव परिगृहीतम् । योपि 'देवार्थं परिषूतं परिगृहीतमसि, नात्मार्थं वृथा परिषूयसे' इति अध्वर्युराह तदात्मन अहिंसार्थम् ।
</details>

<details open><summary>विश्वास-प्रस्तुतिः</summary>

अथो॒ यथा॒ वस्य॑से+++(=वरीयसे)+++ प्रति॒प्रोच्याह "+इ॒दङ् क॑रिष्या॒मी"त्य्  
ए॒वम् ए॒व तद् अ॑ध्व॒र्युर्  
दे॒वेभ्य॑ᳶ **प्रति॒प्रोच्य॑**  
ब॒र्हिर् **दा॑त्य्** -  
+++(अपराधाभावेन)+++ आ॒त्मनो ऽहिꣳ॑सायै ।+++(5)+++
</details>

<details><summary>मूलम्</summary>

अथो॒ यथा॒ वस्य॑से प्रति॒प्रोच्याहे॒दङ्क॑रिष्या॒मीति॑ ।
ए॒वमे॒व तद॑ध्व॒र्युर्दे॒वेभ्य॑ᳶ प्रति॒प्रोच्य॑ ब॒र्हिर्दा॑ति ।
आ॒त्मनोऽहिꣳ॑सायै ।
</details>

<details><summary>भट्टभास्कर-टीका</summary>

अथो अपिच यथा खलु लोके कश्चित् स्वाभिमतं कूर्वन्  
**वस्यसे** प्रशस्ततराय पुरुषाय प्रतिप्रोच्य प्रार्थितं प्रकटीकृत्य 'अत्र भवत इदं करिष्यामि नात्मार्थम्' इति वसीयांसं प्रत्यर्थितया व्यपदिशन् स्वाभिमतं करोति एवमेवाध्वर्युर्देवेभ्यः प्रतिप्रोच्य स्वाभिमतं बर्हिदाति लुनाति आत्मनो लवनापराधनिवृत्तये, तच्चाहिंसायै ॥
</details>


## स्तम्ब-परिदेशः
<details open><summary>विश्वास-प्रस्तुतिः</summary>

याव॑तस् स्त॒म्बान् **प॑रिदि॒शेद्**  
यत् तेषा॑म् **उच्छि॒ꣳ॒ष्याद्** +++("विष्णो॒स्स्तूपो॑ऽसि" इति विसृजेत्)+++  
**अति॒** तद् य॒ज्ञस्य॑ **रेचयेत्** ।  
</details>

<details><summary>मूलम्</summary>

याव॑तस्स्त॒म्बान्प॑रिदि॒शेत् ।
यत्तेषा॑मुच्छि॒ꣳ॒ष्यात् ।
अति॒ तद्य॒ज्ञस्य॑ रेचयेत् ।
</details>

<details><summary>भट्टभास्कर-टीका</summary>

8यावत इति ॥ **परिदेशनं** परिषवणं,  
बर्हिस् स्तम्बपरिग्रहे तेषां मध्ये किंचिद् यद् **उच्छिंष्यात्** 'विष्णो॒स् स्तूपो॑ऽसि' इत्युत्सृजेत् । अतः तत् यज्ञस्य अतिरेचयेत् तस्य स्तम्बस्य यज्ञसम्बन्धं निवर्तयेत् । अयुक्तं च परिषूतस्य अतिरिक्तत्वम्, तस्मादयं पक्षो दृष्टः ।
</details>

<details open><summary>विश्वास-प्रस्तुतिः</summary>

+++(उच्छेद-वारणाय)+++  
एकꣵ॑ स्त॒म्बम् परि॑दिशे॒त्  
तꣳ सर्व॑न् दायाद् - य॒ज्ञस्यान॑तिरेकाय ।
</details>

<details><summary>मूलम्</summary>

एकꣵ॑ स्त॒म्बम्परि॑दिशेत् ।
तꣳ सर्व॑न् दायात् ॥10॥  
य॒ज्ञस्यान॑तिरेकाय ।
</details>

<details><summary>भट्टभास्कर-टीका</summary>

कथं तर्हि कर्तव्यमित्याह - एकमिति ।  
एक-स्तम्ब-परिग्रहे उत्स्रष्टव्याभावात्  
तस्य च सर्वस्य किंचिद् अप्य् अनुच्छेष्यत्व-वचनान् नातिरेकदोषः ॥
</details>

## व॒र्षवृ॑द्धम्
<details open><summary>विश्वास-प्रस्तुतिः</summary>

"व॒र्षवृ॑द्धम् अ॒सी"त्या॑ह ।  
व॒र्षवृ॑द्धा॒ वा ओष॑धयः ।
</details>

<details><summary>मूलम्</summary>

"व॒र्षवृ॑द्धम॒सी"त्या॑ह ।  
व॒र्षवृ॑द्धा॒ वा ओष॑धयः ।
</details>

<details><summary>भट्टभास्कर-टीका</summary>

9वर्षवृद्धमसीति स्तम्बोन्मार्जनम् ॥ वर्षवृद्धा इति वर्षेण वर्धिता इति । कर्मणि निष्ठायां 'तृतीया कर्मणि' इति पूर्वपदप्रकृतिस्वरत्वम् ॥
</details>

## छेदनम्
<details open><summary>विश्वास-प्रस्तुतिः</summary>

"देव॑-बर्हि॒"र् इत्य् आ॑ह ।  
दे॒वेभ्य॑ ए॒वैन॑त्करोति ।
</details>

<details><summary>मूलम्</summary>

"देव॑बर्हि॒"रित्या॑ह ।  
दे॒वेभ्य॑ ए॒वैन॑त्करोति ।
</details>

<details><summary>भट्टभास्कर-टीका</summary>

10देवबर्हिरिति असिदादिना बर्हिषस्संश्लेषणम् ॥ देवपदविशेषणेन देवार्थं बर्हिः करोति ।
</details>

<details open><summary>विश्वास-प्रस्तुतिः</summary>

"मा त्वा॒ऽन्वङ् मा ति॒र्यग् इत्या॒हा"हिꣳ॑सायै ।
</details>

<details><summary>मूलम्</summary>

"मा त्वा॒ऽन्वङ्मा ति॒र्यगित्या॒हा"हिꣳ॑सायै ।
</details>

<details><summary>भट्टभास्कर-टीका</summary>

अहिंसाया इति । हिंसा हेतुमन्वक्छेदादिं न करोमीति वचनात्, बर्हिषोऽहिंसायै भवति ।
</details>

<details open><summary>विश्वास-प्रस्तुतिः</summary>

"पर्व॑ ते राध्यास॒"म् इत्य् आ॒ह र्ध्यै᳚ ।
</details>

<details><summary>मूलम्</summary>

"पर्व॑ ते राध्यास॒"मित्या॒हर्ध्यै᳚ ।
</details>

<details><summary>भट्टभास्कर-टीका</summary>

पर्वणो राद्धिवचनं च बर्हिष ऋद्ध्यै भवति ॥
</details>



<details open><summary>विश्वास-प्रस्तुतिः</summary>

"आ॒च्छे॒त्ता ते॒ मा रि॑ष॒"म् इत्य् आ॑ह॒  
नास्या॒त्मनो॑ मीयते॒+++(=हिंस्यते)+++ य ए॒वव्ँ वेद॑ ॥11॥  
</details>

<details><summary>मूलम्</summary>

आ॒च्छे॒त्ता ते॒ मा रि॑ष॒मित्या॑ह ।  
नास्या॒त्मनो॑ मीयते ।  
य ए॒वव्ँ वेद॑ ॥11॥
</details>

<details><summary>भट्टभास्कर-टीका</summary>

11आच्छेत्तेत्याच्छेदनम् ॥ एतद्वचनप्रभावाद्योप्येवं वेद, न परं बर्हिरित्येव अस्यापि वेदितुरपि आत्मनस्संबन्धि किंचिदपि न मीयते न हिंस्यते । 'मिञ् हिंसायाम्' । अस्यैवंवक्तुस्सबन्धि किंचिदपि न मीयते, अथ य एवं वेद तस्यापीति शेषः ॥
</details>


<details open><summary>विश्वास-प्रस्तुतिः</summary>

"देव॑बर्हिश् श॒त-व॑ल्श॒व्ँ विरो॒हे"त्य् आ॑ह ,  
प्र॒जा वै ब॒र्हिः ।  
प्र॒जाना᳚म् प्र॒जन॑नाय ।
</details>

<details><summary>मूलम्</summary>

देव॑बर्हिश्श॒तव॑ल्श॒व्ँविरो॒हेत्या॑ह ।  
प्र॒जा वै ब॒र्हिः ।
प्र॒जाना᳚म्प्र॒जन॑नाय ।
</details>

<details><summary>भट्टभास्कर-टीका</summary>

12देवबर्हिरित्याच्छिन्नाभिमर्शनम् ॥ तत्र प्रजासाधनस्य बर्हिषो विरोहणं प्रजानामेव प्रजननाय भवति । न दर्भप्ररोहणमात्रमिदमाशास्यत इति मन्तव्यमिति भावः ॥
</details>

<details open><summary>विश्वास-प्रस्तुतिः</summary>

"स॒हस्र॑वल्शा॒ वि व॒यꣳ रु॑हे॒मे"त्य् आ॑ह ।
आ॒शिष॑म् ए॒वैताम् **आशा᳚स्ते** ।
</details>

<details><summary>मूलम्</summary>

"स॒हस्र॑वल्शा॒ वि व॒यꣳ रु॑हे॒मे"त्या॑ह ।
आ॒शिष॑मे॒वैतामाशा᳚स्ते ।
</details>

<details><summary>भट्टभास्कर-टीका</summary>

13सहस्रवल्शा इत्यात्मप्रत्यभिमर्शनम् ॥ एतामात्मविरोहणविषयामेवाशिषं आशास्ते नातःपरमाशासनीयमिति भावः ॥
</details>

## प्रस्तरनिधानम्
<details open><summary>विश्वास-प्रस्तुतिः</summary>

"पृ॒थि॒व्यास् स॒म्पृच॑ᳶ पा॒ही"त्य् आ॑ह॒ प्रति॑ष्ठित्यै ।
</details>

<details><summary>मूलम्</summary>

"पृ॒थि॒व्यास्स॒म्पृच॑ᳶ पा॒ही"त्या॑ह॒ प्रति॑ष्ठित्यै ।
</details>

<details><summary>भट्टभास्कर-टीका</summary>

14पृथिव्या इति प्रस्तरनिधानम् ॥ आत्मनः पृथिवीसंपृक्तवचनं यजमानस्य प्रतिष्ठित्यै भवति ॥
</details>



<details open><summary>विश्वास-प्रस्तुतिः</summary>

अयु॑ङ्गायुङ्गान्+++(=अयुग्मान् अयुग्मान्)+++ मु॒ष्टील्ँ लु॑नोति  
मिथुन॒त्वाय॒ प्रजा᳚त्यै ।
</details>

<details><summary>मूलम्</summary>

अयु॑ङ्गायुङ्गान्मु॒ष्टील्ँ लु॑नोति ।
मि॒थु॒न॒त्वाय॒ प्रजा᳚त्यै ।
</details>

<details><summary>भट्टभास्कर-टीका</summary>

15अयुङ्गायुङ्गानिति ॥ अयुग्मान् अयुग्मान् नकारमकारयोः स्थानविनिमयः; पूर्वत्र द्वितीयायाः 'सुपां सुलुक्' इत्याकारः । 'अनुदात्तं च' इत्याम्रेडितस्य निघातः । निधनभेदनिबन्धना वीप्सा निधनानामप्ययुग्मत्वं बोधयति । अयुग्मत्वे हि मुष्टीनां प्रस्तरेण सह मिथुनत्वं युग्मता भवति । तच्च प्रजात्यै भवति ॥
</details>

## बन्धनम्
<details open><summary>विश्वास-प्रस्तुतिः</summary>

"सु॒स॒म्भृता᳚ त्वा॒ सम्भ॑रा॒मी"त्या॑ह ।
ब्रह्म॑णै॒वैन॒थ् सम्भ॑रति ॥12॥  
</details>

<details><summary>मूलम्</summary>

"सु॒स॒म्भृता᳚ त्वा॒ सम्भ॑रा॒मी"त्या॑ह ।
ब्रह्म॑णै॒वैन॒थ्सम्भ॑रति ॥12॥  
</details>

<details><summary>भट्टभास्कर-टीका</summary>

16सुसंभृतेति शुल्बे निधनसम्भरणम् ॥ ब्रह्मणैवेति । ब्रह्मणा हि सुष्ठु संभ्रियते ॥
</details>

<details open><summary>विश्वास-प्रस्तुतिः</summary>

"अदि॑त्यै॒ रास्ना॒ऽसी"त्या॑ह ।   
इ॒यव्ँ वा अदि॑तिः ।  
अ॒स्या ए॒वैन॒द् रास्ना᳚ङ्+++(=रशनां)+++ करोति ।
</details>

<details><summary>मूलम्</summary>

"अदि॑त्यै॒ रास्ना॒ऽसी"त्या॑ह ।   
इ॒यव्ँ वा अदि॑तिः ।  
अ॒स्या ए॒वैन॒द्रास्ना᳚ङ्करोति ।
</details>

<details><summary>भट्टभास्कर-टीका</summary>

17अदित्या इति शुल्बकरणम् ॥ सामर्थ्याच्च सम्भरणात्पूर्वमिदं द्रष्टव्यम् । अस्याः पृथिव्याः एनत् शुल्बं रास्नां रशनां करोति ॥
</details>

<details open><summary>विश्वास-प्रस्तुतिः</summary>

"इ॒न्द्रा॒ण्यै स॒न्नह॑न॒"म् इत्य् आ॑ह ।
इ॒न्द्रा॒णी वा अग्रे॑ दे॒वता॑ना॒ꣳ॒ सम॑नह्यत ।  
साऽऽर्ध्नो᳚त् ।   

ऋद्ध्यै॒ सन्न॑ह्यति ।   
प्र॒जा वै ब॒र्हिः ।   
प्र॒जाना॒म् अप॑रावापाय ।  
तस्मा॒थ् स्नाव॑+++(=स्नायु)+++-सन्तताᳶ प्र॒जा जा॑यन्ते ॥13॥+++(4)+++  
</details>

<details><summary>मूलम्</summary>

"इ॒न्द्रा॒ण्यै स॒न्नह॑न॒"मित्या॑ह ।
इ॒न्द्रा॒णी वा अग्रे॑ दे॒वता॑ना॒ꣳ॒ सम॑नह्यत ।  
साऽऽर्ध्नो᳚त् ।   

ऋद्ध्यै॒ सन्न॑ह्यति ।   
प्र॒जा वै ब॒र्हिः ।   
प्र॒जाना॒मप॑रावापाय ।  
तस्मा॒थ्स्नाव॑सन्तताᳶ प्र॒जा जा॑यन्ते ॥13॥  
</details>

<details><summary>भट्टभास्कर-टीका</summary>

18इन्द्राण्यां इति सन्नहनम् ॥ इन्द्रस्य पत्नी इन्द्राणी 'इन्द्रवरुण' इति ङीषानुकौ ॥
</details>

<details open><summary>विश्वास-प्रस्तुतिः</summary>

"पू॒षा ते᳚ ग्र॒न्थिङ् ग्र॑थ्ना॒त्व् इ"त्य् आ॑ह ।   
पुष्टि॑म् ए॒व यज॑माने दधाति ।   
</details>

<details><summary>मूलम्</summary>

"पू॒षा ते᳚ ग्र॒न्थिङ्ग्र॑थ्ना॒त्वि"त्या॑ह ।   
पुष्टि॑मे॒व यज॑माने दधाति ।   
</details>

<details><summary>भट्टभास्कर-टीका</summary>

19पूषेति ग्रन्थिकरणम् ॥ पूष्णः पोषयितुः सङ्कीर्तनाद्यजमाने पुष्टिं ददाति ॥
</details>

<details open><summary>विश्वास-प्रस्तुतिः</summary>

"स ते॒ मा ऽस्था॒द्" इत्य् आ॒हाहिꣳ॑सायै ।   
+++(तद् उक्त्वा)+++ प॒श्चात् प्राञ्च॒म् उप॑गूहति ।
</details>

<details><summary>मूलम्</summary>

"स ते॒ मास्था॒दि"त्या॒हाहिꣳ॑सायै ।   
प॒श्चात्प्राञ्च॒मुप॑गूहति ।
</details>

<details><summary>भट्टभास्कर-टीका</summary>

20स ते इति शुल्बान्तोपगूहनम् ॥ अन्यत्रास्थानस्य ग्रन्थिकरणस्य निषेधात् प्रजानामहिंसायै भवति ॥
</details>

<details open><summary>विश्वास-प्रस्तुतिः</summary>

प॒श्चाद् वै प्रा॒चीन॒ꣳ॒ रेतो॑ धीयते ।   
प॒श्चाद् ए॒वास्मै᳚ प्रा॒चीन॒ꣳ॒ रेतो॑ दधाति ।
</details>

<details><summary>मूलम्</summary>

प॒श्चाद्वै प्रा॒चीन॒ꣳ॒ रेतो॑ धीयते ।   
प॒श्चादे॒वास्मै᳚ प्रा॒चीन॒ꣳ॒ रेतो॑ दधाति ।
</details>

<details><summary>भट्टभास्कर-टीका</summary>

21पश्चादिति परत आकृष्य प्राञ्चं ग्रन्थिम् उपगूहति ॥  
पश्चाद् भागात् प्राचीनं प्राग्-देशाञ्चितं रेतस्-सिच्यते  
तथैव कृतं भवति ॥
</details>

## उन्नयनादि
<details open><summary>विश्वास-प्रस्तुतिः</summary>

"इन्द्र॑स्य त्वा बा॒हुभ्या॒म् उद्य॑च्छ॒" इत्या॑ह ।   
इ॒न्द्रि॒यम् ए॒व यज॑माने दधाति ।  
</details>

<details><summary>मूलम्</summary>

"इन्द्र॑स्य त्वा बा॒हुभ्या॒मुद्य॑च्छ॒" इत्या॑ह ।   
इ॒न्द्रि॒यमे॒व यज॑माने दधाति ।  
</details>

<details><summary>भट्टभास्कर-टीका</summary>

22इन्द्रस्येत्युद्यमनम् ॥ इन्द्रसंकीर्तनात् इन्द्रदत्तं वीर्यं यजमाने दधाति ॥
</details>

<details open><summary>विश्वास-प्रस्तुतिः</summary>

"बृह॒स्पते᳚र् मू॒र्ध्ना ह॑रा॒मी"त्य् आ॑ह ।   
ब्रह्म॒ वै दे॒वाना॒म् बृह॒स्-पतिः॑ ॥14॥  
ब्रह्म॑णै॒वैन॑द् +धरति ।
</details>

<details><summary>मूलम्</summary>

"बृह॒स्पते᳚र्मू॒र्ध्ना ह॑रा॒मी"त्या॑ह ।   
ब्रह्म॒ वै दे॒वाना॒म्बृह॒स्पतिः॑ ॥14॥  
ब्रह्म॑णै॒वैन॑द्धरति ।
</details>

<details><summary>भट्टभास्कर-टीका</summary>

23बृहस्पतेरिति शीर्ष्णि निधानम् ॥
</details>

<div class="js_include" url="/vedAH_yajuH/taittirIyam/brAhmaNam/brAhmaNam/sarva-prastutiH/3/2_darsha-pUrNa-mAsAdi/02_barhirAharaNam/urv-antarixam.md"  newLevelForH1="5" includeTitle="false">   

<details open><summary>विश्वास-प्रस्तुतिः</summary>

"उ॒र्व॑न्तरि॑ख्ष॒म् अन्वि॒ही"त्या॑ह॒ गत्यै᳚ ।
</details>

<details><summary>मूलम्</summary>

"उ॒र्व॑न्तरि॑ख्ष॒मन्वि॒ही"त्या॑ह॒ गत्यै᳚ ।
</details>

<details><summary>भट्टभास्कर-टीका</summary>

24उर्विति प्रत्यागच्छति ॥ तत्र अन्तरिक्षस्य उरुत्वाभिधानं गत्यै अविहतायै भवति ॥
</details>
</div>

<details open><summary>विश्वास-प्रस्तुतिः</summary>

"दे॒व॒ङ्-ग॒मम् अ॒सी"त्य् आ॑ह ।   
दे॒वान् ए॒वैन॑द् गमयति ।  
</details>

<details><summary>मूलम्</summary>

"दे॒व॒ङ्ग॒मम॒सी"त्या॑ह ।   
दे॒वाने॒वैन॑द्गमयति ।  
</details>

<details><summary>भट्टभास्कर-टीका</summary>

25देवंगममित्युपरिसादनम् ॥
</details>

## अनधस् सादनम्
<div class="js_include" url="/vedAH_yajuH/taittirIyam/brAhmaNam/brAhmaNam/sarva-prastutiH/3/2_darsha-pUrNa-mAsAdi/01_vatsApAkaraNam/anadhaH.md"  newLevelForH1="5" includeTitle="false"> 


<details open><summary>विश्वास-प्रस्तुतिः</summary>

अन॑धस् **सादयति॒** -  
गर्भा॑णा॒न् धृत्या॒ अप्र॑पादाय+++(=अप्रच्युतये)+++ ।  
तस्मा॒द् गर्भा᳚ᳶ प्र॒जाना॒म् अप्र॑पादुकाः ।
</details>

<details><summary>मूलम्</summary>

अन॑धस्सादयति ।  
गर्भा॑णा॒न्धृत्या॒ अप्र॑पादाय ।  
तस्मा॒द्गर्भा᳚ᳶ प्र॒जाना॒मप्र॑पादुकाः ।
</details>

<details><summary>भट्टभास्कर-टीका</summary>

14अनध इति ॥ कस्मिंश्चिद् आधारे सादयति, गर्भाणां धारणाय,  
तदपि अप्रपादाय अप्रच्युतये ।
</details>

<details open><summary>विश्वास-प्रस्तुतिः</summary>

उ॒परी॑व॒ निद॑धाति ।  
उ॒परी॑व॒ हि सु॑व॒र्गो लो॒कः ।  
सु॒व॒र्गस्य॑ लो॒कस्य॒ सम॑ष्ट्यै ॥6॥
</details>

<details><summary>मूलम्</summary>

उ॒परी॑व॒ निद॑धाति ।  
उ॒परी॑व॒ हि सु॑व॒र्गो लो॒कः ।  
सु॒व॒र्गस्य॑ लो॒कस्य॒ सम॑ष्ट्यै ॥6॥
</details>

<details><summary>भट्टभास्कर-टीका</summary>

उपरीवेति । ऊर्ध्वायामेव दिशि । इवशब्दोऽवधारणे । उपरितनत्वसामान्यात् तच्छब्दस्य । स्वर्गस्य समष्टयै सम्यक् प्राप्त्यै भवति तस्या उपरिसादनम् ॥


इति तैत्तिरीयब्राह्मणे तृतीये द्वितीये प्रथमोऽनुवाकः ॥

</details>

</div>  

<details><summary>भट्टभास्कर-टीका</summary>

26अनघ इत्यादि व्याख्यातम् ॥

 इति तैत्तिरीयब्राह्मणे तृतीये द्वितीये द्वितीयोऽनुऽवाकः ॥  

</details>

