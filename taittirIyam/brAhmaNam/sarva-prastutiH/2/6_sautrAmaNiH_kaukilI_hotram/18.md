---
title:  १८ ऐन्द्रे पशौ (आप्रि)प्रयाजयाज्याः
unicode_script: devanagari
---


<details open><summary>विश्वास-प्रस्तुतिः</summary>

समि॑द्धो अ॒ग्निस्स॒मिधा᳚ ।
सुष॑मिद्धो॒ वरे᳚ण्यः ।  
गा॒य॒त्री छन्द॑ इन्द्रि॒यम् ।
त्र्यवि॒र्गौर्वयो॑ दधुः ।
</details>

<details><summary>मूलम्</summary>

समि॑द्धो अ॒ग्निस्स॒मिधा᳚ ।
सुष॑मिद्धो॒ वरे᳚ण्यः ।  
गा॒य॒त्री छन्द॑ इन्द्रि॒यम् ।
त्र्यवि॒र्गौर्वयो॑ दधुः ।
</details>

<details><summary>सायण-टीका</summary>

(SB) 1ऐन्द्रे पशावेकादश प्रयाजप्रैषा: सप्तदशेऽभिहिताः । अष्टादशे आप्रिनामिकाः प्रयाजयाज्या उच्यन्ते । तत्र प्रथमामृचमाह - समिन्नामकः प्रथमप्रयाजदेवोऽग्निः । स च समिधा समिद्यागेन सुषमिद्धः सुष्ठु प्रज्वलितः । योऽयं तादृशोऽग्निः, यच्च गायत्र्याख्यं छन्दः, योऽपि त्र्यविः सार्धसंवत्सरो गौः त एते देवाः इन्द्रियं चक्षुरादिपाटवं, वय आयुष्यं च दधुः संपादितवन्तः ॥
</details>

<details open><summary>विश्वास-प्रस्तुतिः</summary>

तनू॒नपा॒च्छुचि॑व्रतः ।
त॒नू॒पाच्च॒ सर॑स्वती ।  
उ॒ष्णिक्छन्द॑ इन्द्रि॒यम् ।
दि॒त्य॒वाड्गौर्वयो॑ दधुः ।
</details>

<details><summary>मूलम्</summary>

तनू॒नपा॒च्छुचि॑व्रतः ।
त॒नू॒पाच्च॒ सर॑स्वती ।  
उ॒ष्णिक्छन्द॑ इन्द्रि॒यम् ।
दि॒त्य॒वाड्गौर्वयो॑ दधुः ।
</details>

<details><summary>सायण-टीका</summary>

2अथ द्वितीयामाह - तनूनपाच्छब्देन द्वितीयप्रयाजदेव उच्यते । स च शुचिव्रतः शुद्धेन व्रतकर्मणा युक्तः तादृशः तद्रूपात् शरीरप्राप्तिहेतुः । सरस्वती च, उष्णिक्छन्दश्च दित्यवाट्, संवत्सरद्वयोपेतो गौश्च इत्येते देवा इन्द्रियं, वयश्च संपादयन्तु ॥
</details>

<details open><summary>विश्वास-प्रस्तुतिः</summary>

इडा॑भिर॒ग्निरीड्यः॑ ।
सोमो॑ दे॒वो अम॑र्त्यः ॥84॥  
अ॒नु॒ष्टुप्छन्द॑ इन्द्रि॒यम् ।
त्रि॒व॒थ्सो गौर्वयो॑ दधुः ।
</details>

<details><summary>मूलम्</summary>

इडा॑भिर॒ग्निरीड्यः॑ ।
सोमो॑ दे॒वो अम॑र्त्यः ॥84॥  
अ॒नु॒ष्टुप्छन्द॑ इन्द्रि॒यम् ।
त्रि॒व॒थ्सो गौर्वयो॑ दधुः ।
</details>

<details><summary>सायण-टीका</summary>

3अथ तृतीयामाह - इडाभिः मन्त्रोक्ताभिः स्तुतिभिः ईड्यः स्तुत्यः । ईड्यनामकोऽग्निस्तृनीयप्रयाजदेवः । यश्च अमर्त्यो मरणरहितः सोमो देवः, यदप्यनुष्टुच्छन्दः, योऽपि संवत्सरत्रयोपेतो गौः न एते देवाः इन्द्रियं, वयश्च दधुः ॥
</details>

<details open><summary>विश्वास-प्रस्तुतिः</summary>

सु॒ब॒र्हिर॒ग्निᳶ पू॑ष॒ण्वान् ।
स्ती॒र्णब॑र्हि॒रम॑र्त्यः ।  
बृ॒ह॒ती छन्द॑ इन्द्रि॒यम् ।
पञ्चा॑वि॒र्गौर्वयो॑ दधुः ।
</details>

<details><summary>मूलम्</summary>

सु॒ब॒र्हिर॒ग्निᳶ पू॑ष॒ण्वान् ।
स्ती॒र्णब॑र्हि॒रम॑र्त्यः ।  
बृ॒ह॒ती छन्द॑ इन्द्रि॒यम् ।
पञ्चा॑वि॒र्गौर्वयो॑ दधुः ।
</details>

<details><summary>सायण-टीका</summary>

4अथ चतुर्थीमाह - सुष्ठु बर्हिः यस्यासौ सुबर्हिः एतन्नामकश्चतुर्थप्रयाजदेवोऽग्निः । पूषण्वान् पूष्णा देवेन युक्तः पोषणसामर्थ्ययुक्तो वा । स्तीर्णबर्हिः वेदिप्रसारितबर्हिर्युक्तः । अमर्त्यो मरणरहितः । ईदृशो योऽग्निः, यच्च बृहती छन्दः, योऽपि सार्धसंवत्सरद्वयोपेतो गौः एते देवा इन्द्रियं, वयश्च दधुः ॥
</details>

<details open><summary>विश्वास-प्रस्तुतिः</summary>

दुरो॑ दे॒वीर्दिशो॑ म॒हीः ।
ब्र॒ह्मा दे॒वो बृह॒स्पतिः॑ ।  
प॒ङ्क्तिश्छन्द॑ इ॒हेन्द्रि॒यम् ।
तु॒र्य॒वाड्गौर्वयो॑ दधुः ॥85॥  
</details>

<details><summary>मूलम्</summary>

दुरो॑ दे॒वीर्दिशो॑ म॒हीः ।
ब्र॒ह्मा दे॒वो बृह॒स्पतिः॑ ।  
प॒ङ्क्तिश्छन्द॑ इ॒हेन्द्रि॒यम् ।
तु॒र्य॒वाड्गौर्वयो॑ दधुः ॥85॥  
</details>

<details><summary>सायण-टीका</summary>

5अथ पञ्चमीमाह - दुरः पञ्चमप्रयाजदेवताः । ताश्च देवीः द्योतमानाः । दिशो दिग्रूपाः । महीर्महत्यः । यश्च ब्रह्मा ब्राह्मणस्वामी बृहस्पतिर्देवः, यदपि पङ्किश्छन्दः, योऽपि सार्धसंवत्सरत्रयोपेतो गौः एते देवा इन्द्रियं, वयश्च दधुः ॥
</details>

<details open><summary>विश्वास-प्रस्तुतिः</summary>

उ॒षे य॒ह्वी सु॒पेश॑सा ।
विश्वे॑ दे॒वा अम॑र्त्याः ।   
त्रि॒ष्टुप्छन्द॑ इन्द्रि॒यम् ।
प॒ष्ठ॒वाद्गौर्वयो॑ दधुः ।
</details>

<details><summary>मूलम्</summary>

उ॒षे य॒ह्वी सु॒पेश॑सा ।
विश्वे॑ दे॒वा अम॑र्त्याः ।   
त्रि॒ष्टुप्छन्द॑ इन्द्रि॒यम् ।
प॒ष्ठ॒वाद्गौर्वयो॑ दधुः ।
</details>

<details><summary>सायण-टीका</summary>

6अथ षष्ठीमाह - उषे षष्ठप्रयाजदेवते । यह्वी प्रयतमाने । सुपेशसा शोभमानरूपे । ईदृश्यौ ये देव्यौ, ये चामर्त्या मरणधर्मरहिता विश्वे देवाः, यच्च त्रिष्टुप्छन्दः, योऽपि संवत्सरचतुष्टयोपेतो गौः एते देवा इन्द्रियं वयश्च दधुः ॥
</details>

<details open><summary>विश्वास-प्रस्तुतिः</summary>

दैव्या॑ होतारा भिषजा ।
इन्द्रे॑ण स॒युजा॑ यु॒जा ।  
जग॑ती॒ छन्द॑ इ॒हेन्द्रि॒यम् ।
अ॒न॒ड्वान्गौर्वयो॑ दधुः ।
</details>

<details><summary>मूलम्</summary>

दैव्या॑ होतारा भिषजा ।
इन्द्रे॑ण स॒युजा॑ यु॒जा ।  
जग॑ती॒ छन्द॑ इ॒हेन्द्रि॒यम् ।
अ॒न॒ड्वान्गौर्वयो॑ दधुः ।
</details>

<details><summary>सायण-टीका</summary>

7अथ सप्तमीमाह - दैव्यौ होतारौ सप्तमप्रयाजदेवौ । तौ च भिषजौ चिकित्सकौ इन्द्रेण सयुजा सह वर्तमानौ युजा परस्परमपि संयुक्तौ । ईदृशौ यौ देवौ, यच्च जगती छन्दः, योऽपि शकटवहनक्षमो गौः एते देवा इन्द्रियं वयश्च दधुः ॥
</details>

<details open><summary>विश्वास-प्रस्तुतिः</summary>

ति॒स्र इडा॒ सर॑स्वती ।
भार॑ती म॒रुतो॒ विशः॑ ॥86॥  
वि॒राट्छन्द॑ इ॒हेन्द्रि॒यम् ।
धे॒नुर्गौर्न वयो॑ दधुः ।
</details>

<details><summary>मूलम्</summary>

ति॒स्र इडा॒ सर॑स्वती ।
भार॑ती म॒रुतो॒ विशः॑ ॥86॥  
वि॒राट्छन्द॑ इ॒हेन्द्रि॒यम् ।
धे॒नुर्गौर्न वयो॑ दधुः ।
</details>

<details><summary>सायण-टीका</summary>

8अथाष्टमीमाह - इडा सरस्वती भारती च अष्टमप्रयाजदेवतास्तिस्रो यास्सन्ति, येऽपि देवानां मध्ये विशो मरुतः, यदपि विराट्छन्दः, नवप्रसूतिका गौरपि या विद्यते एते देवा इह कर्मणि इन्द्रियं वयश्च दधुः ॥
</details>

<details open><summary>विश्वास-प्रस्तुतिः</summary>

त्वष्टा॑ तु॒रीपो॒ अद्भु॑तः ।
इ॒न्द्रा॒ग्नी पु॑ष्टि॒वर्ध॑ना ।  
द्वि॒पाच्छन्द॑ इ॒हेन्द्रि॒यम् ।
उ॒ख्षा गौर्न वयो॑ दधुः ।
</details>

<details><summary>मूलम्</summary>

त्वष्टा॑ तु॒रीपो॒ अद्भु॑तः ।
इ॒न्द्रा॒ग्नी पु॑ष्टि॒वर्ध॑ना ।  
द्वि॒पाच्छन्द॑ इ॒हेन्द्रि॒यम् ।
उ॒ख्षा गौर्न वयो॑ दधुः ।
</details>

<details><summary>सायण-टीका</summary>

9अथ नवमीमाह - त्वष्टा नवमप्रयाजदेवः । स च तुरीपः शीघ्रप्राप्तिमान् अद्भुत आश्चर्यविग्रहः तादृशो यो देवः, यौ च पुष्टिवर्धना पुष्टिं वर्धयितरौ ताविन्द्राग्नी, यदपि द्विपात् पादद्वयोपेतं छन्दः, उक्षा गौर्न सेचनसमर्थो गौरपि यो विद्यते, ते देवा इह कर्मणि इन्द्रियं वयश्च दधुः ॥
</details>

<details open><summary>विश्वास-प्रस्तुतिः</summary>

श॒मि॒ता नो॒ वन॒स्पतिः॑ ।
स॒वि॒ता प्र॑सु॒वन्भग᳚म् ।  
क॒कुच्छन्द॑ इ॒हेन्द्रि॒यम् ।
व॒शा वे॒हद्गौर्न वयो॑ दधुः ।
</details>

<details><summary>मूलम्</summary>

श॒मि॒ता नो॒ वन॒स्पतिः॑ ।
स॒वि॒ता प्र॑सु॒वन्भग᳚म् ।  
क॒कुच्छन्द॑ इ॒हेन्द्रि॒यम् ।
व॒शा वे॒हद्गौर्न वयो॑ दधुः ।
</details>

<details><summary>सायण-टीका</summary>

10अथ दशमीमाह - वनस्पतिर्दशमप्रयाजदेवः । स च नोऽस्माकं शमिता सर्वोपद्रवशमनहेतुः । तादृशो यो देवः, यश्च सविता भगं सौभाग्यं प्रसुवन् प्रेरयन्वर्तते, गौर्न गौरपि वेहत् गर्भपातिनी सती वशा वन्ध्या या विद्यते एते देवा इन्द्रियं वयश्च दधुः ॥
</details>

<details open><summary>विश्वास-प्रस्तुतिः</summary>

स्वाहा॑ य॒ज्ञव्ँवरु॑णः ।
सु॒ख्ष॒त्रो भे॑ष॒जङ्क॑रत् ।   
अति॑च्छन्दा॒श्छन्द॑ इन्द्रि॒यम् ।
बृ॒हदृ॑ष॒भो गौर्वयो॑ दधुः ॥ 87॥  
</details>

<details><summary>मूलम्</summary>

स्वाहा॑ य॒ज्ञव्ँवरु॑णः ।
सु॒ख्ष॒त्रो भे॑ष॒जङ्क॑रत् ।   
अति॑च्छन्दा॒श्छन्द॑ इन्द्रि॒यम् ।
बृ॒हदृ॑ष॒भो गौर्वयो॑ दधुः ॥ 87॥  
</details>

<details><summary>सायण-टीका</summary>

11अथैकादशीमाह - स्वाहाकाराख्य एकादशप्रयाजदेवो यज्ञं निष्पादयति । स च वरुणः अनिष्टवारकः सुक्षत्रः शोभनबलोपेतः भेषजं करत् औषधं करोति । तादृशो यो देवः, यच्चातिच्छन्द आख्यं च्छन्दः, योऽपि प्रौढ ऋषभो गोः एते देवा इन्द्रियं वयश्च दधुः ॥



इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयब्राह्मणभाष्ये द्वितीयाष्टके षष्ठप्रपाठकेऽष्टादशोऽनुवाकः ॥

</details>

