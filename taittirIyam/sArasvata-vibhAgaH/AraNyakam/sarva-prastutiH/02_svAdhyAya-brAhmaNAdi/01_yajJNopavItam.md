---
title: ०१ यज्ञोपवीतम्
unicode_script: devanagari

---
<details open><summary>विश्वास-प्रस्तुतिः</summary>

प्रसृ॑तेन॒ वै य॒ज्ञेन॑ दे॒वास् स्व॒र्गल्ँ लो॒कम् आ॑य॒न्।  
अप्रसृ॑ते॒नासु॑रा॒न् परा॑भावय॒न्।  
</details>

<details><summary>मूलम्</summary>

प्रसृ॑तेन॒ वै य॒ज्ञेन॑ दे॒वास् स्व॒र्गल्ँ लो॒कम् आ॑य॒न्।  
अप्रसृ॑ते॒नासु॑रा॒न् परा॑भावय॒न्।  
</details>

<details><summary>भट्टभास्कर-टीका</summary>

2अथ कीदृशः पुनस्स यज्ञः येन देवास्स्वर्गं लोकमायन् यद्रहिताश्चासुराः पराभवन् ? अत्राह - प्रसृतेनेति ॥ प्रसृतेन प्रकृष्टसरणेन प्रशस्तगमनेन यज्ञेन इष्ट्वा देवाः स्वर्गं लोकं गताः, नप्रसृतेन प्रसृतविपरीतेन यज्ञेनेष्टवतोऽसुरान् पराभावयन् । नप्रसृतमप्रसृतं नलोपाभावश्छान्दसः । असुराः पराभूता इत्यर्थः ॥  
</details>


<details open><summary>विश्वास-प्रस्तुतिः</summary>

प्रसृ॑तो ह॒ वै य॑ज्ञोपवी॒तिनो॑ य॒ज्ञो,  
ऽप्र॑सृ॒तो ऽनु॑पवी॒तिनः।  
यत्किञ् च॑ ब्राह्म॒णो य॑ज्ञोपवी॒त्य् अधी॑ते॒  
यज॑त ए॒व तत्।  
तस्मा॑द् यज्ञोपवी॒त्य् ए॑वाधी॑यीत  
या॒जये॒द् यजे॑त वा।  
</details>

<details><summary>मूलम्</summary>

प्रसृ॑तो ह॒ वै य॑ज्ञोपवी॒तिनो॑ य॒ज्ञो, ऽप्र॑सृ॒तो ऽनु॑पवी॒तिनः।  
यत्किञ् च॑ ब्राह्म॒णो य॑ज्ञोपवी॒त्य् अधी॑ते॒ यज॑त ए॒व तत्।  
तस्मा॑द् यज्ञोपवी॒त्य् ए॑वाधी॑यीत या॒जये॒द् यजे॑त वा।  
</details>

<details><summary>भट्टभास्कर-टीका</summary>

3कः पुनस्तर्हि प्रसृतो यज्ञ इत्याह - यज्ञोपवीतिनो यज्ञः प्रसृतः प्रसृतगुणकः । यज्ञोपवीतस्य लक्षणमिदानीमेव वक्ष्यते । अनुपवीतिनो ऽयज्ञोपवीतिनः यज्ञोपवीतिविपरीतस्य यो यज्ञः सोऽप्रसृतः प्रसृतगुणरहितः । 'देवलक्ष्ममेव तत् कुरुते' इति श्रुतेर् यज्ञोपवीतस्य यज्ञसाधनत्वात् तद्वतो यज्ञः प्रसृतः, इतरस्साधनवैकल्येन अयज्ञत्वादप्रसृतः ।  

तस्माद् यत्किञ्च ब्राह्मणो यज्ञोपवीतवान् अधीते अध्ययनेनार्थमवबुध्यते तत्तेन यजते एव, न केवलमयमधीते नार्थं जानाति, अपितु यजत एव ।  
तस्माद्यज्ञोपवीत्येव अध्ययनं यजनं याजनं च कुर्याद् यज्ञस्य प्रसृत्यै प्रसृतगुणकत्वाय ॥  
</details>


<details open><summary>विश्वास-प्रस्तुतिः</summary>

य॒ज्ञस्य॒ प्रसृ॑त्या॒  
अजि॑नव्ँ॒ वासो॑ वा  
दक्षिण॒त उ॑प॒वीय॒  
दक्षि॑णं बा॒हुम् उद्-ध॑र॒ते,  
ऽव॑ धत्ते स॒व्यम्  
इति॑ यज्ञोपवी॒तम् ए॒तद् ए॒व।  
</details>

<details><summary>मूलम्</summary>

य॒ज्ञस्य॒ प्रसृ॑त्या॒  
अजि॑नव्ँ॒ वासो॑ वा  
दक्षिण॒त उ॑प॒वीय॒  
दक्षि॑णं बा॒हुम् उद्-ध॑र॒ते,  
ऽव॑ धत्ते स॒व्यम्  
इति॑ यज्ञोपवी॒तम् ए॒तद् ए॒व।  
</details>

<details><summary>भट्टभास्कर-टीका</summary>

4अथ कथं नाम यज्ञः प्रसृतस्स्यादिति - अजिनं वासो वेति द्रव्यविधिः । अथ यज्ञोपवीतस्य लक्षणमाह - दक्षिणत उपवीय देहस्यदक्षिणमर्धमुपवीय उपच्छाद्य । व्येञ् संरवणे, ल्यपि सम्प्रसारणे 'हलः' इति दीर्घः ।  
स च न सर्वात्मना उपच्छाद्यः, अपि तु प्रागन्तावीतं दक्षिणमर्धं कृत्वा दक्षिणं बाहुमुद्धरते उपरि करोति सव्यम् अवधत्ते अधस्तात्करोति स्थापयति इत्येतद् यज्ञोपवीतं यज्ञसाधनमुपवीतं देवसम्बन्धीत्यर्थः ।  
</details>


<details open><summary>विश्वास-प्रस्तुतिः</summary>

विप॑रीतं प्राचीनावी॒तँ  
सव्ँ॒वीतं॑ मानु॒षम् । 1 ।
</details>

<details><summary>मूलम्</summary>

विप॑रीतं प्राचीनावी॒तँ  
सव्ँ॒वीतं॑ मानु॒षम् । 1 ।
</details>

<details><summary>भट्टभास्कर-टीका</summary>

एतदेव विपरीतं प्राचीनावीतं यथा सव्यत उपवीय सव्यं बाहुमुद्धरते अवधत्ते दक्षिणमिति । सञ्ज्ञेयं 'प्राचीनावीती निर्वपति' इत्याद्यर्थम् । अन्वर्था चेयं सञ्ज्ञा, प्राचीनस्य उपवीतस्य आवीतम् आवेष्टनरूपं विपरीतात्मकत्वादिति । तेन पित्र्यमुक्तं भवति दैवविपरीतत्वात्पित्र्यस्य । संवीतं समं वीतम् अंसद्वयावलम्बनेन वीतं संवीतम् । उभावपि बाहू यत्राधः क्रियते तत् संवीतं मानुषं मनुष्याणां स्वं भवति ॥  
इत्यारण्यके द्वितीये प्रथमोनुवाकः ॥
</details>