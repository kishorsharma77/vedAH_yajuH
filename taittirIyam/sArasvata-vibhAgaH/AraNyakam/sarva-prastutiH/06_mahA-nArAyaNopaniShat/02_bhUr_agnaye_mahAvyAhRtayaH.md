+++
title = "०२ भूर् अग्नये महाव्याहृतयः"

+++
<details><summary>सायणोक्त-विनियोगः</summary>

अथ होमार्थान् महाव्याहृतिसंज्ञकान्मन्त्रानाह
</details>


<details open><summary>विश्वास-प्रस्तुतिः</summary>

भूर् अ॒ग्नये॑ पृथि॒व्यै स्वाहा॑॥    
भुवो॑ वा॒यवे॒ ऽन्तरि॑ख्षाय॒ स्वाहा॑॥    
सुव॑र् आदि॒त्याय॑ दि॒वे स्वाहा॑॥     
भूर् भुव॒स् सुव॑श् च॒न्द्रम॑से दि॒ग्भ्यस् स्वाहा॑॥    
नमो॑ दे॒वेभ्य॑स्, स्व॒धा पि॒तृभ्यो॒,  
भूर् भुव॒स् सुव॒रोम् । (12) - । 2 ।
</details>

<details><summary>सायण-टीका</summary>

भूर्भुवः सुवरोमिति त्रीणि पदान्यव्ययानि।  
तानि च व्यस्तरूपेण समस्तरूपेण च मन्त्रचतुष्टयरूपतां प्रतिपद्याग्न्यादिदेवताप्रतिपादकानि।  
तथा सत्ययमर्थः संपद्यते। भूरित्यनेन मन्त्रेण प्रतिपाद्यायाग्नये तन्मन्त्रप्रतिपाद्यायै पृथिव्यै च स्वाहा सुहुतमिदं द्रव्यमस्त्विति। एवमुत्तरेष्वपि त्रिषु मन्त्रेषु योज्यम्। अत्र द्रव्यविशेषस्यानुक्तत्वात्सर्वहोमसाधारणमाज्यमेव द्रव्यमित्यवगन्तव्यम्। फलविशेषस्यानुक्तत्वात्पापक्षयोऽत्र साधारणं फलं द्रष्टव्यम्। चतुर्भिर्मन्त्रैर्यथाशक्ति हुत्वाऽन्ते प्राङ्मुखो नमो देवेभ्य इति मन्त्रेणोपतिष्ठेत। पश्चाद्दक्षिणाभिमुखः स्वधा पितृभ्य इति मन्त्रेणोपतिष्ठेत। स्वधाशब्दः पितृप्रियं नमस्काराद्युपचारं ब्रूते। भूर्भुवः सुवरिति लोकत्रयेऽपि पापरहितो भवामि। ओमित्ययं शब्दोऽङ्गीकारवाचित्वात्तत्र तत्रोचितार्था-ङ्गीकारं प्रतिपादयति। नारायणाख्येनेश्वरेण मुनिना वा दृष्टत्वादयं प्रपाठको नारायणीयः॥
इति श्रीमत्सयणाचार्यविरचिते माधवीये वेदार्थप्रकाशे कृष्णयजुर्वेदीयतै-
त्तिरीयारण्यकभाष्ये दशमप्रपाठके नारायणीयापरनामधेययुक्तायां
याज्ञिक्यामुपनिषदि द्वितीयोऽनुवाकः॥ २॥
</details>


<details><summary>मूलम्</summary>

भूर॒ग्नये॑ पृथि॒व्यै स्वाहा॑॥    
भुवो॑ वा॒यवे॒ऽन्तरि॑ख्षाय॒ स्वाहा॑॥    
सुव॑रादि॒त्याय॑ दि॒वे स्वाहा॑॥     
भूर्भुव॒स्सुव॑श् च॒न्द्रम॑से दि॒ग्भ्यस् स्वाहा॑॥    
नमो॑ दे॒वेभ्य॑स्, स्व॒धा पि॒तृभ्यो॒,  
भूर्भुव॒स्सुव॒रोम् । (12) - । 2 ।
</details>
