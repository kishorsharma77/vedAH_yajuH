+++
title = "२२"

+++
अथ द्वाविंशोऽनुवाकः।
________________________
पुनरपि तद्देवताकं मन्त्रान्तरमाह —
नमो हिरण्यवाहवे हिरण्यवर्णाय हिरण्यरूपाय हिरण्यप-
तयेऽम्बिकापतय उमापतये पशुपतये नमो॒ नमः, इति॥

इति कृष्णयजुर्वेदीयतैत्तिरीयारण्यके  दशमप्रपाठके नारायणोपनिषदि   द्वाविंशोऽनुवाकः॥२२॥
नमः शिवाय। कथंभूताय। पशूनामाब्रह्मस्तम्बपर्यन्तानां पतिर्नायकः पशुपतिस्तस्मै।
“ब्रह्माद्याः स्तम्बपर्यन्ताः पशवः परिकीर्तिताः।
तेषां हि नायको यस्माच्छिवः पशुपतिः  स्मृतः॥”
[इत्युक्तत्वात्] उमायाः पतिरुमापतिस्तस्मै। उमाशब्दः कविभिर्व्याख्यातः- “उ मेति मात्रा तपसे निषिद्धा पश्चादुमाख्यां सुमुखी जगाम” इति। अम्बिकायाः पार्वत्याः पतिरम्बिकापतिस्तस्मै। हिरण्योपलक्षितनवनिधिपालकत्वाद्धिरण्यपतिस्तस्मै। हिरण्यरूपाय तेजोमयाय। हिरण्यवदनवाप्या दुर्लभा वर्णा वेदाक्षराणि यस्मादुत्पद्यन्ते स हिरण्यवर्णः। यथा दरिद्राणां हिरण्यं दुर्लभं तद्वत्प्राणिनां गुरुकुले स्थित्वा वेदाक्षराणां दुर्लभत्वमिति भावः। हिरण्यबाहवे कनकायमानबाहूपलक्षितसर्वावयवाय नमः*॥
इति कृष्णयजुर्वेदीयतैत्तिरीयारण्यकदशमप्रपाठके नारायणीयापरनामधेययुक्तायां याज्ञिक्यामुपनिषदि भाष्ये द्वाविंशोऽनुवाकः॥२२॥

* नमःशब्दद्वयं प्रत्येकं संबन्धद्योतनार्थमिति युक्तं पठितुम्।

१ घ. ३८। २ घ. ३९।

[[843]]

[अनु० २३-२४]  सभाष्यो दशमप्रपाठकः।  
