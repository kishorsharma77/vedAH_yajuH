+++
title = "४१"

+++
अथैकचत्वारिंशोऽनुवाकः।
________________________

ब्रह्मज्ञानप्रतिबन्धकानि यानि महापातकानि तन्निवृत्तये जप्यास्त्रिसुपर्णमन्त्रास्त्रयोऽभिहिताः. तत्र ब्राह्मणजातीयमात्रवधो ब्रह्महत्या पञ्चसु महापातकेषु मध्ये प्रबलं महापातकं ततोऽप्यधिकं भ्रूणहननं तस्मादप्यधिकं वीरहननमीदृशानामपि निवर्तको यावज्जीवं त्रिसुपर्णजपः। तत्रार्वाचीनानां सुरापा-नादीनां निवर्तक इति किमु वक्तव्यम्। इत्थं प्रतिबन्धनिवृत्त्युपायमुक्त्वा जीवात्मन ईश्वरेणाभेदज्ञानं यदस्ति तस्य ज्ञानस्य नैरन्तर्येण साधनं मेधाधीनमतो मेधाभिमानिनीं देवतां प्रार्थयितुमेकामृचमाह--
मे॒धा दे॒वी जु॒षमा॑णा न॒ आगा॑द्विश्वाची॑ भ॒द्रा सु॑मन॒स्यमा॑ना।
त्वया॒ जुष्टा॑ नु॒दमा॑ना दु॒रुक्ता॑न्बृ॒हद्व॑देम वि॒दर्थे सु॒वीराः॑, इति।
ग्रन्थतदर्थयोर्धारणशक्तिर्मेधा [तदभिमानिनी] देवी जुषमाणा [प्रीयमाणा] सती नोऽस्मान्प्रत्या[गादा]गच्छतु। कीदृशी देवी। विश्वमञ्चतीति विश्वाती सर्वावगाहनक्षमेत्यर्थः। अत एव भद्रा कल्याणी। सुमनस्यमाना शोभनं मनोऽस्मदनुग्राहकमिच्छन्ती। हे देवि त्वया जुष्टा अनुगृहीता वयं दुरुक्तान्पुरुषार्थानुपयोगिनो वेदबाह्या[ञ्शब्दा]न्नुदमानाः क्षिपमाणा वेदैकनिष्ठाः सुवीराः शोभनपुत्रशिष्यादिरूपा विदथे यज्ञेऽनुष्ठिते सति शुद्धान्तःकरणा भूत्वा बृहद्वदेम परब्रह्मतत्त्वं कथयामः।
द्वितीयामृचमाह -
त्वया॒ जुष्ट॑ ऋ॒षिर्भ॑वति देवि॒ त्वया॒ ब्रह्मा॑ऽऽग॒तश्री॑रुं॒तं त्वया॑।
________________________
१ घ.॥५७॥

[[862]]

परिशिष्टत्वेन संगृहीतः - [अनु ॰ ४२]

त्वया॒ जुष्ट॑श्चि॒त्रं वि॑न्दते वसु॒ सा नो॑ जुषस्व॒ द्रवि॑णो न मेधे, इति॥
इति कृष्णयजुर्वेदीयतैत्तिरीयारण्यके दशमप्रपाठके नारायणोप-
निषद्येकचत्वारिंशोऽनुवाकः॥४१॥

हे देवि मेधे मेधाख्ये त्वया जुष्टः सेवितोऽनुगृहीत ऋषिरतीन्द्रियदर्शी भवति। तथा त्वया जुष्टः पुरुषो ब्रह्मा हिरण्यगर्भो भवति। उतापि च त्वया जुष्टः पुरुष आगतश्रीः प्राप्तसंपद्भवति। अत एव त्वया जुष्टः पुरुषश्चित्रं गवाश्वहिरण्यधान्यादिकं विविधं वसु धनं विन्दते लभते। हे मेधे देवि सा तादृशो त्वं नोऽस्मान्द्रविणो न द्रविणपतिरिव। द्रविणशब्देन तत्पतिर्लक्ष्यते। जुषस्व, सेवस्व अनुगृहाणेत्यर्थः। यथा धनपत्यनुगृहीतो दरिद्रः कृतार्थो भवति तद्वत्त्वायाऽनुगृहीतोऽहमिति भावः॥
इति कृष्णयजुर्वेदीयतैत्तिरीयारण्यकदशमप्रपाठके नारायणीयापरनामधेययुक्तायां
याज्ञिक्यमुपनिषदि भाष्य एकचत्वारिंशोऽनुवाकः॥४१॥
________________________
