+++
title = "११ ‘अथातोऽनु’ इत्यादिमन्त्रखण्डार्थः"

+++


## अथातोऽनुप्रश्नाः

**'अथातोऽनु' इत्यादिमन्त्रखण्डार्थः**

# **तैत्तिरीयोपनिषत्**

# **अथातोऽनुप्रश्नाः । उताविद्वानमुं लोकं प्रेत्य । कश्चन गच्छती३ । आहो विद्वानमुं लोकं प्रेत्य । कश्चित् समश्नुता३ उ ॥ १३ ॥**

### **श्रीनिवासतीर्थीयखण्डार्थः**

अथशब्दः प्रकरणान्तरारम्भद्योतनार्थः । एवमन्नमयादिपञ्चरूप- निरूपणानन्तरं प्रकरणान्तरमारभ्यते । अतः ब्रह्मविदाप्नोति परम्' इति वाक्येन ब्रह्मविदः परब्रह्मप्राप्तेरुक्तत्वात्तच्छ्रुतवता वरुणेन चतुर्मुखं प्रति कृता अनुप्रश्नास् तत्वनिर्णयानुकूलाः प्रश्नाः कथ्यन्ते । तानेव विशदयति-उतेति ॥ ब्रह्मविदिति निरवधारणोक्तेः । कश्चन अविद्वानुत । एकवचनं बहुवचनार्थे । अज्ञानिनोऽपि प्रेत्य मृत्त्वा अमुं लोकं परलोकम् । वैकुण्ठादिस्थं परब्रह्मेति यावत् । गच्छति । गच्छन्ति प्राप्नुवन्ति । अविद्वानपि अमुं लोकं प्रति प्रेत्य प्रकर्षेण गत्वा ब्रह्म गच्छतीति वार्थः । आहोस्विद् विद्वान् ज्ञानिन एवामुं लोकं प्रेत्य गच्छन्तीत्येवं द्विकोटिक एकः प्रश्नः । ज्ञानिन एव ब्रह्म प्राप्नुवन्तीति पक्षेऽपि सर्वेऽपि ज्ञानिनो ब्रह्म प्राप्नुवन्ति अथ केचनैवेति द्विकोटिको द्वितीयः प्रश्नोऽध्याहार्यः । सर्वेऽपि ज्ञानिनो ब्रह्म प्राप्नुवन्तीति पक्षेऽपि किं सर्वेऽपि ब्रह्म सम्यक् समाप्नुवन्ति मुक्तौ ब्रह्मप्राप्ताः सर्वेऽपि समा इति यावत् । उत कश्चिदेव ज्ञानी समश्नुता सम्यक् अश्नुते प्राप्नोति । दीर्घस्त्वाधिक्यार्थः ।इति पृष्टः सन् ब्रह्मा प्रोवाचेति ग्राह्यम् । तत्राज्ञानिनो ब्रह्म नैवाप्नुवन्ति । ‘तमेवं विद्वानमृत इह भवति’ इत्यादिवचनविरोधात् । तस्माज् ज्ञानिन एव ब्रह्म प्राप्नुवन्ति । तत्रापि अखिला अपि ज्ञानिनो ब्रह्माप्नुवन्ति । न केचि - देव । अन्यथा ‘अनियमः सर्वेषाम्' (ब्र.सू. ३.३.३२) 'न कश्चिद् ब्रह्मवित् सृतिमनुभवति' (ब्र.सू.भा. ३. ३.३२ ) इत्यादि प्रमाणविरोधात् । तत्रापि सर्वज्ञानिनो न सम्यक् ब्रह्म समाप्नुयुः किन्तु सम्यक् प्राप्तिर्विरिञ्चस्यैव सर्वदा । अन्येषां तारतम्येन तत्प्राप्तिरित्यभिप्रायेण समासेनोत्तरमाह- उ इर्ति ॥ कश्चिदेव सम्यक् तदाप्नुयादिति यदुक्तं तद् उ तथैवेत्यर्थः । कश्चित्समश्नुता इत्येतद्वाक्यानन्तरमेवोक्तत्वादुकार उक्ताभिप्रायक इति ज्ञातव्यम् ॥ १३ ॥

------------------------------------------------------------------------

सोऽकामयत

# **तैत्तिरीयोपनिषत्**

# **सोऽकामयत । बहु स्यां प्रजायेयेति । स तपोऽतप्यत । स तपस्तप्त्वा । इदग्ं सर्वमसृजत । यदिदं किञ्च । तत्सृष्ट्वा । तदेवानु प्राविशत् । तदनु प्रविश्य । सच्च त्यच्चाभवत् । निरुक्तं चानिरुक्तं च । निलयनं चानिलयनं च । विज्ञानं चाविज्ञानं च । सत्यं चानृतं च सत्यमभवत् । यदिदं किञ्च । तत् सत्यमित्याचक्षते ॥ १४ ॥**

### **श्रीनिवासतीर्थीयखण्डार्थः**

एवं समासेनोत्तरमुक्त्वा अज्ञो नैवेतदाप्नोति ज्ञान्येवैतदाप्नुते तत्रापि कश्चिदेव सम्यक् अश्रुत इत्येतद्विस्तरेण 'यदा ह्येवैषः' इत्यादिना वक्तुं ब्रह्मावाप्तिरूपो मोक्षस् तावत्तत्प्रसादादेव भवति । प्रसादश्च स्वातन्त्र्यादिरूपमाहात्म्यज्ञानसाध्य इत्याशयेनाधिकारिणो मोक्षसाधनीभूतप्रसादोत्पादनाय ज्ञातव्यतया सृष्टिकारणत्वादिरूपमाहात्म्यमुच्यते उत्तरप्रकरणेन । यद्वा ज्ञान्येवैतदाप्नुत इत्युक्तम् । तत्र ब्रह्मज्ञानं नाम कीदृशं विवक्षितमिति शङ्कायां

जगत्स्रष्टृत्वतत्प्रवेष्टृत्वसर्वदेवादिभयप्रदत्वमुक्तिप्रदत्वादिना रूपेण ज्ञानमेव ब्रह्मज्ञानं विवक्षितमित्याशेयेन ब्रह्मणः सृष्टिकारणत्वादिरूपं माहात्म्यमुच्यते उत्तरप्रकरणेन । तत्र ब्रह्मणस्सृष्टिकारणत्वं नोपादानत्वेन । किन्तु कुलालादिवन् निमित्ततयैव इत्यभिप्रेत्य सृष्ट्यपेक्षया पूर्वभाविनं व्यापारमाह- सोऽ- कामयतेत्यादिना ॥ सः प्रलयकालगो नारायणोऽकामयत । कामनाप्रकारमेवाह- बहुः स्यामिति ॥ अहमादौ प्रजायेय वासुदेवादिरूपेण प्रादुर्भवानि । नियम्यं जगच्च स्यात् । तदनन्तरं त्यदादिशब्दवाच्यः श्रीब्रह्मादिजगन्नियामकतयाऽहं बहुरूपः स्याम् इत्यकामयत । एवं कामनानन्तरं स प्रलयकालगो नारायण- स्तपोऽतप्यत । ज्ञानात्मकं तपश्चकार । स्वोदरस्थं जगद्ददर्शेति यावत् । स तपस्तप्त्वा स्वोदरस्थं जगद् दृष्ट्वा वासुदेवादिरूपोऽभवदिति वक्तव्यम् । ‘इत्थं विचिन्त्य परमः स तु वासुदेवनामा बभूव निजमुक्तिपदप्रदाता' इत्यादि- वचनात् । अनन्तरं यदिदं किञ्चिज् जगत्सत्त्यदादिशब्दवाच्यं तदिदं सर्वम- सृजत । वासुदेवादिरूपेण स्वोदराद् बहिर्निष्कास्य वियदधिकरण- व्युत्पादितावान्तरविशेषवदकरोदित्यर्थः । तत्सृष्ट्वा तन्नियामकतया स्वयमप्यनिरुद्धादिबहुरूपो भूत्वा सृष्टं तदेव जगदनुप्राविशत् । तत्सत्त्यदादिशब्दवाच्यं जगदनुप्रविश्य स्वयमपि सच्चत्यच्चाभवत् । स्वयमपि सत्त्यदादिशब्दवाच्योऽभवदित्यर्थः । तत्रत्यदनिरुक्तनिलयनविज्ञानसत्यशब्दैः प्रकृतिचतुर्मुखप्राणाख्यं जगदुच्यते । तत्रस्थो हरिस्ततत्वे सति नियामकत्व- बाच्यत्वसर्वाधारत्वसर्वविज्ञानसाधुगुणस्वरूपत्वनिमित्तैः प्रकृत्यादि- गततत्त्वादिप्रेरकतया मुख्यतस्त्यदादिशब्दवाच्योऽभवत् । प्रकृत्यादित्रितयभिन्नं जगदवसादनात् सदित्युच्यते । सुवाच्यत्वान्निरुक्तम् । दौर्बल्येन सर्वाधारत्वाभावादनिलयनम् । असर्वज्ञत्वादविज्ञानम् । असाधुत्वादनृतम् । ऋतशब्दपर्यायस्य सत्यशब्दस्य साधुत्वार्थकत्वात् । यद्वा अनेन चेष्टन हरिणा ऋतत्वाद् गतत्वात् प्रविष्टत्वादनृतम् । अवसादनादिकर्तृत्वात् तदन्तर्गतो हरिरेव मुख्यतस्तच्छब्दवाच्योऽभवदित्यर्थः । यथोक्तमनुब्याख्याने- ‘सच्चत्यच्चाभवदिति नास्य विश्वत्वमुच्यते । जगद्गतेन रूपेण ब्रह्मैव हि तथोच्यते' (ब्र.सू. अनु. १.४.२९, श्लो. ७५ ) इति । एवं सर्वत्र स्थितस्य हरेर् न तत्प्रयुक्तलेपोऽस्तीत्याह- सत्यमभवदिति । सर्वत्राऽस्थितोऽपि हरिः सत्यं साधुगुणस्वरूपः मङ्गलस्वरूप एवाभवत् । न तत्प्रयुक्तलेपवानित्यर्थः । नन्ववसादसुवाच्यत्वदौर्बल्याज्ञप्त्यसाधुतानाममङ्गलत्वात् तन्निमित्तक- सदादिशब्दवाच्यत्वं कथं युक्तमित्यत आह- यदिदं किञ्च तत्सत्यमित्याचक्षत इति ॥ सन्निरुक्तादिशब्देन यदिदं किञ्च भाषितम् अवसादनादिकर्तृत्वं तत्सर्वं सत्यं साधु मङ्गलरूपमेवेत्याचक्षते विद्वांस इत्यर्थः । अवसादाद्यधिकरणत्व- स्यैवासाधुत्वात्तस्य चास्माभिरनभिप्रेतत्वादिति भावः । यथोक्तं ‘स्वातन्त्र्यापेक्षया विष्णौ दोषो नामङ्गलोक्तितः' (ब्र.सू. अनु. १.४.३, श्लो. ९) इति । नन्वत्र ‘सच्चत्यच्चाभवत्' इति वचनाद् ब्रह्मणोऽवसादनकर्तृत्व- तत्त्वनियामकत्वादिगुणजातं सादीति प्राप्नोति । तच्च प्रमाणविरुद्धम् । अतः कथम् अभवदिति प्रयोग इति चेद् अस्त्यत्र सम्प्रदायविशेषः । ब्रह्म मूर्तामूर्तात्मकं विश्वं सृष्ट्वा तत्प्रेरकत्वेन नानारूपैस्तदेव विश्वं प्रविश्य प्राकू सृष्टेरुपदेष्टृणाम् उपदेश्यानां च शरीरेन्द्रियवतामभावादप्रतीतगुणकं सत्, अथेदानीमुपदेष्टणा- मुपदेश्यानां च शरीरेन्द्रियवत्त्वे सति प्रतीतगुणकं भवति । तदपेक्षयाऽभवदिति प्रयोग इति द्रष्टव्यम् । तदनेन पारमेश्वरी सृष्टिर्योम्यानां स्वगुणज्ञानार्थेत्युक्तं भवति । यथोक्तं भगवत्पादैः । ' सोऽयं विहार इह मे तनुभृत्स्वभावसम्भूतये भवति' (म.ता.नि. १.५) इति । सोऽयं मे सृष्ट्यादिरूपो विहारः क्रीडा तनुभृतां योग्यानां स्वस्य स्वतन्त्रस्य मम ये भावा धर्मास् ततत्वादिगुणास्तेषां सम्भूतये ज्ञानाय भवतीति तदर्थः । यथोक्तमनुव्याख्याने- 'व्यक्तिरुक्तगुणानां हि पुरुषापेक्षया नृणाम् । भवेदभवदित्यस्मात्प्रयोगश्चात्र युज्यते' (ब्र.सू. १.४.२९, श्लो. ७८) इति ॥ १४ ॥

