+++
title = "०४ अधिष्ठानविशेषे विष्णुरूपोपासनानिरूपणम्"

+++


## क्षेम इति वाचि

**अधिष्ठानविशेषे विष्णुरूपोपासनानिरूपणम्**

# **तैत्तिरीयोपनिषत्**

# **क्षेम इति वाचि । योगक्षेम इति प्राणापानयोः । कर्मेति हस्तयोः । गतिरिति पादयोः । विमुक्तिरिति पायौ । इति मानुषीः समाज्ञाः । अथ दैवीः । तृप्तिरिति वृष्टौ । बलमिति विद्युति । यश इति पशुषु । ज्योतिरिति नक्षत्रेषु । प्रजातिरमृतमानन्द इत्युपस्थे । सर्वमित्याकाशे ॥ ११ ॥**

## **भाष्यम्**

***‘**क्षेमकृत्त्वात् क्षेमनामा वाचिस्थः स परो हरिः । ***

***योगनामा तथा प्राणे सर्वकामनियोजनात् ॥ ***

***क्षेमनामा क्षेमकृत्त्वाद् अपाने हि हरिः स्वयम् ।  
**कर्मनामा हस्तगतः कर्मकृत्त्वाज् जनार्दनः ॥ ***

***गतिदत्वाद् गतिर्नाम पादस्थः पुरुषोत्तमः । ***

***विसर्गकृद् विमुक्त्याख्यः पायुस्थः परमो विभुः ॥ ***

***अध्यात्मस्थ इति प्रोक्तोऽथाधिदैवगतं शृणु । ***

***पर्जन्ये तृप्तिनामाऽसौ तृप्तिदत्वाज्जनार्दनः ॥ ***

***वायौ तु बलनामा च बलदत्वात् सदैव हि । ***

***यशःप्रदत्वाद् दक्षे तु यशः पश्वभिमानिनि ॥***

***नक्षत्रेषु ज्योतिराख्यो ज्योतिर्दातृत्वतो हरिः । ***

***उपस्थमानिनि शिवे प्रजात्यानन्दसन्ततेः ॥ ***

***दातृत्वात् तत्तदाख्योऽसौ सन्ततिस्त्वमृतं स्मृतम् । ***

***सर्वः सर्वप्रदत्वात्तु प्रकृतौ पुरुषोत्तमः ॥ ११ ॥***

### **पदार्थदीपिका**

भगवदुपासनान्तराण्याह- क्षेम इति वाचीत्यादिना ॥ तत्र ' क्षेम इति वाचि' इत्येतद् व्याचष्टे- क्षेमकृत्त्वादिति ॥ भक्तानां क्षेमकृत्त्वादित्यर्थः । 'योगक्षेम इति प्राणापानयोः' इति वाक्यम् उभयत्राप्युभयोपासनमुच्यते इत्यन्यथाप्रतीतिनिरासाय योग इति प्राणे, क्षेम इत्यपाने इत्येवं विविच्य व्याचष्टे - योगनामेत्यादिना ॥ प्राणे स्थित इति शेषः । एवमपाने पर्जन्ये वायौ दक्षे नक्षत्रेषु शिवे प्रकृतावित्यत्रापि शेषो द्रष्टव्यः । योगो योजनं नियोजनमित्येव योगशब्दार्थः । सर्वकामेति योग्यतया लाभः । 'कर्मेति हस्तयोः' इति वाक्यं व्याचष्टे - कर्मनामेति ॥ कर्मकृत्त्वात् कर्मकर्तृत्वात् । ‘गतिरितिपादयोः' इति वाक्यं व्याचष्टे - गतिदत्वादिति ॥ गतिर्ज्ञानं मोक्षो वा तद्दातृत्वादित्यर्थः । ‘विमुक्तिरिति पायौ' इति वाक्यं विमुक्तिपदं प्रसिद्धमुक्तिपरमिति प्रतीतिं वारयन् व्याचष्टे विसर्गकृदिति ॥ मलादि- विसर्गकृदित्यर्थः । ‘इति मानुषीः समाज्ञा' इति वाक्यतात्पर्यमाह्- अध्यात्मस्थ इति ॥ मानुषशब्दार्थोऽध्यात्मेति । तथा चात्मानं मानुषं देहम् अधिकृत्य विद्यमानं यद्वागादीन्द्रियं तत्रस्थो हरिरिति क्षेमादिशब्दवाच्यतयोपास्यत्वेन प्रोक्त इत्यर्थः । 'अथ दैवीः' इत्यस्य तात्पर्यम् - अथाधिदैवगतमिति ॥ हरिमिति शेषः । देवतासम्बन्धि दैवं बृष्ट्यादि तदधिकृत्य तदभिमानितया विद्यमाना देवा अधिदैवमित्युच्यते । तद्गतं हरिमित्यर्थः । अथ दैवी- रित्युपक्रम्य दृष्ट्यादौ जडे तृप्त्यादिरूपेण भगवदुपासनं कथ्यत इति प्रतीति- निरासाय तृप्तिरिति वृष्टाविति वाक्यं तावद् व्याचष्टे - पर्जन्य इति ॥ वृष्टिशब्दार्थः पर्जन्य इति । पर्जन्य आदित्यः । ‘पर्जन्यादन्नसम्भवः' इत्यत्र गीताभाष्ये तथोक्तत्वात्। ‘बलमिति विद्युति' इति वाक्यं व्याचष्टे - बायौ चेति । विद्युच्छब्दार्थो वायाविति । सदाबलदत्वादेवेति सम्बन्धः । ‘यश इति पशुषु' इति वाक्यं व्याचष्टे ॥ यशः प्रदत्वादिति ॥ पशुशब्दार्थो दक्ष इति । यशः प्रदत्वाद्यशः । यश इति नामवानित्यर्थः । किं पश्वभेदेन पशुशब्दवाच्यत्वं नेत्याह- पश्वभिमानिनीति ॥ ' ज्योतिरिति नक्षत्रेषु' इति बाक्यं व्याचष्टे- नक्षत्रेष्विति । अश्विन्यादिष्वित्यर्थः । ज्योतिर्दातृत्वतः प्रकाशदातृत्वतः । ‘प्रजातिरमृतमानन्द इत्युपस्थे' इति वाक्यं व्याचष्टे उपस्थमानिनीति ॥ उपस्थं गुह्येन्द्रियम् । प्रजात्यानन्दभ्यां सहिता सन्ततिः प्रजात्यानन्दसन्ततिस्तस्या इति व्याख्येयम् । 'प्रजातिः पुत्र उच्यते ' इति वचनात्पुत्रदातृत्वात् प्रजात्याख्यः । आनन्ददातृत्वादानन्दाख्यः सन्ततिः सन्तानपरम्परा । तद्दातृत्वात्तदाख्य इत्यर्थः । ननु तर्हि सन्ततिशब्दवाच्यत्वमेव प्राप्तं न तु अमृतशब्दवाच्यत्वम् । नह्यत्र सन्ततिशब्दः श्रूयत इत्यत आह - सन्ततिरिति ॥ ‘अमृतं सन्ततिरिति स्मृतम्' इत्यर्थः । पौत्रादिरूपसन्तान- परम्परा सन्ततिः । ‘सर्वमित्याकाश' इति वाक्यं व्याचष्टे - सर्वमिति ॥ सर्वप्रदत्वात् सत्ताप्रतीतिप्रवृत्त्यादिसर्वप्रदत्वादित्यर्थः । आकाशशब्दार्थः प्रकृताविति ॥ ११ ॥

------------------------------------------------------------------------

तत्प्रतिष्ठेत्युपासीत

# **तैत्तिरीयोपनिषत्**

# **तत्प्रतिष्ठेत्युपासीत । प्रतिष्ठावान् भवति । तन्मह इत्युपासीत । महान् भवति । तन्मन इत्युपासीत । मानवान् भवति । तन्नम इत्युपासीत । नम्यन्तेऽस्मै कामाः । तद्ब्रह्मेत्युपासीत । ब्रह्मवान् भवति । तद्ब्रह्मणः परिमर इत्युपासीत । पर्येणं म्रियन्ते द्विषन्तः सपत्नाः । परि येऽप्रिया भ्रातृव्याः ॥ १२ ॥**

## **भाष्यम्**

***'**स प्रतिष्ठा स्थापकत्वान्मनो मान्यत्वतो हरिः । ***

***नमो नम्यत्वतो नित्यं महश्वापि महत्त्वतः ॥ ***

***विरिञ्चमारकश्चासौ ब्रह्म पूर्णगुणत्वतः' ॥ १२ ॥***

### **पदार्थदीपिका**

आकाशशब्दवाच्यप्रकृतिस्थः पुरुषोत्तमः सर्वमित्युपास्य इत्युक्त्या पुनस्तस्यैवोपास्यगुणानाह तत्प्रतिष्ठेत्युपासीतेत्यादिना । तत्र तत्प्रतिष्ठेति वाक्यं व्याचष्टे- स प्रतिष्ठेति । स आकाशस्थ हरिः स्थापकत्वात् तत्तत्पदे सर्वदेवादिस्थापकत्वादित्यर्थः । ' तन्मन इत्युपासीत' इति वाक्यं व्याचष्टे- मन इति ॥ मान्यत्वतः पूज्यत्वतः । तन्नम इंत्युपासीतेत्येतद् व्याचष्टे - नम इति । 'मु प्रहृत्वे शब्दे च' इति धातोः कर्मणि यत्प्रत्यये नम्यत्वतः शब्द्यत्वतः सर्वदेवैः स्तुत्यत्वत इत्यर्थः । एतदभिप्रायेणैवाद्यपद्ये 'सर्वैर्देवैरीड्यम्' इत्युक्तमिति ज्ञातव्यम् । ‘तन्मह इत्युपासीत' इति वाक्यं व्याचष्टे - महश्वापीति ॥
महत्त्वतः व्याप्तत्वादित्यर्थः । ' तद्ब्रह्मणः परिमर इत्युपासीत' इति वाक्यं व्याचष्टे - विरिञ्चेति । 'तद्ब्रहोत्युपासीत' इति वाक्यं व्याचष्टे- ब्रह्मेति ॥ १२ ॥

