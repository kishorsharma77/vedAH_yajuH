+++
title = "१९ वस्तुनाशे तत्स्वरूपभूतः भेदः न नश्यति"

+++


## ‘भेदस्तु सर्ववस्तूनां स्वरूपं नैजमव्ययम्

**वस्तुनाशे तत्स्वरूपभूतः भेदः न नश्यति**

## **भाष्यम्**

***‘**भेदस्तु सर्ववस्तूनां स्वरूपं नैजमव्ययम् । नष्टानामपि वस्तूनां भेदो नैव विनश्यति ॥ अवस्तुनोऽपि रूपं स्वं भेद एव न चान्यथा । विशेषरूपनाशेन भेदमात्रावसायिता ॥ नाश इत्युच्यते सद्भिर् भेदो न हि विनश्यति । इत्याहुः केचिदज्ञानात्' तत्राहुः सूक्ष्मदर्शिनः ॥ सत्यं भेदस्तु वस्तूनां स्वरूपं नात्र संशयः । तस्माद् वस्तुविनाशे तु तद्भेदो नास्ति कुत्रचित् ॥'***

### **पदार्थदीपिका**

इदानीमागमसम्मत्याऽपि तद्द्रढयति भेदस्त्विति । यद्वा ननु तथाऽपि न भेदस्य धर्मिस्वरूपत्वं युक्तम् । अन्योन्याभावरूपस्य तस्य नित्यत्वाद् घटादेश्व धर्मिणो विनाशित्वादित्याशङ्कां परहिर्तुं तत्र ये घटादि धर्म - स्वरूपभूतोऽपि भेदो घटादिनाशेऽपि न नश्यतीत्याहुः । तन्मतं तावद् प्रमाणेनानुवदति भेदस्त्विति ॥ पूर्वं प्रकृतपदार्थापेक्षया भेदे वक्ष्यमाण- नित्यत्वरूपविशेषद्योतनाय तुशब्दः । अवधारणार्थो वा । स्वरूपमित्यनेन सम्बध्यते । तेनात्यन्ताभेदव्यवच्छेदः । नैजं संयोगादिवन्नागन्तुकमित्यनेन भेदाभेदव्यवच्छेदः ।  
ननु यदि धर्मिणोऽव्ययत्वं स्यात् तदा तत्स्वरूपभूतभेदस्याप्यव्ययत्वं स्यात् । यदि घटादिरूपो धर्म्येव विनाशी स्यात् कथं तर्हि तत्स्वरूपभूतो भेदो नित्यः स्यादित्यत आह नष्टानामपीति । अवस्तुनोऽपीत्यत्रापिशब्दो -  
यद्यपि तथापीत्यर्थे । तथा च यद्यपि भेदो वस्तुनो नाशप्रतियोगिवस्तुनो घटादेः स्वरूपं स्वरूपमेब, न चान्यथा, तथापि न केवलमनष्टानां किन्तु नष्टानामपि वस्तूनां भेदः धर्मिधर्मभावः षष्ठ्यर्थः । स धर्मिधर्मभावो नैव विनश्यतीति योजना । अयमाशयः । भेदो नाम अन्योन्याभावः । सचान्योन्यतादात्म्यापत्त्यैव निवर्तनीयः । प्रतियोग्यापत्तेरेवाऽभावविपत्तित्वस्य प्रागभावे दृष्टत्वात् । न च पदार्थानां कदाप्यन्योन्यतादात्म्यमस्तीत्य- नित्यानामपि भेदो नित्य एवेति । वस्तुनाशेऽपि तत्स्वरूपभूतो भेदो न नश्यतीति इत्येतदुपपादयति- विशेषेति । रूपशब्द आकारपरः । पृथुबुनोदराद्याकारविशेषनाशेन भेदमात्रस्योपादानरूपेणावसायिता अवसानं पर्यवसानम् । अवशेष एव नाश इत्युच्यते सद्भिर्हि यस्मात् तस्माद्वस्तुविनाशेऽपि भेदो न नश्यतीति केचिदाहुरित्यर्थः । उपादानं कारकव्यापारात् प्रागकार्यात्मकं

सत् कार्यरूपतामापद्यते यत् सा जनिः । ततः परिदृश्यमानविशेषरूपापगमेन कार्यस्योपादानरूपेण पर्यवसानमेव विनाश इति सदसत्कार्यवादो हि सतां सिद्धान्तः । तत्र विशेषरूपनाश एव विनाशशब्दार्थश्चेत् तर्हि तस्य कारणात्मत्वपर्यवसानस्यानुक्त्याऽसत्कार्यवादापत्तिः स्याद् अतो भेदमात्रावसायितेति भेदमात्रावसानमपि नाशशब्दार्थ इत्युक्तम् । घटस्वरूपभूतभेदावसानं च घटस्याप्यवसानं विना न युक्तमिति घटस्यापि कारणात्मनाऽवसानमप्यनेन गम्यते ।  
इदमुक्तं भवति- अत्यन्तासत्कार्यवादी वा अत्यन्तसत्कार्यवादो वा न सद्भिरादृतः । किन्तु सदसत्कार्यवाद एव । उपादानं प्राक् कारक- व्यापारादकार्यात्मकं सत्कार्यरूपतामापद्यते यत्सा जनिरित्यङ्गीकारात् । ततः परिदृश्यमानविशेषरूपापगमेन कार्यस्योपादानरूपेण पर्यवसानमेव विनाश इत्युच्यते । एवं च घटनाशेऽपि घटस्वरूपभेद उपादानरूपेण तिष्ठतीति न घटनाशेऽपि तन्नाश इति । अत्र केचिदिति ज्ञानिन एव विवक्षिताः । नऽह्यज्ञानिनः केऽपि भेदस्य धर्मिस्वरूपत्वमङ्गीकृत्य नित्यत्वमङ्गीचक्रुः । येनायं तन्मतानुवादः स्यात् । अतएव सुधायां प्रकृत्यधिकरणे टीकाकारास्तु-  
मन्यन्त इत्यादिना अयं पक्षष् टीकाकारमततयोक्तः । उक्तं च सन्न्याय- रत्नावल्याम्- ‘विनाशिनोऽपि घटादेर् धर्मरूपभेदः परवाद्यभ्युपगतघटत्वादि- जातिवन्नित्योऽवगन्तव्यः । वस्त्वन्तरतापत्त्यभावात् कालत्रयेऽपि' इति । अज्ञानादिति स्थूलां दृष्टिमाश्रित्येत्यर्थः । अत एव सूक्ष्मदर्शिन इति वक्ष्यति । एतन्मताभिप्रायेणैव सुधायां प्रकृतिरूपमूलकारणस्वरूपभेदस्य नित्यतोक्तेति ज्ञातव्यम् । सूक्ष्मदर्शनमाश्रित्याह- तत्रेति ॥ भेदविषय इत्यर्थः। किमाहुरित्यत आह- सत्यमिति । तस्माद् भेदस्य वस्तुस्वरूपत्वादित्यर्थः। येन रूपेण कार्यस्योपादानात्मनाऽवस्थानं तद्रूपस्य भेदस्योपादानरूपेण सत्वेऽपि येन रूपेणापगमद्रूपस्य भेदस्य न कुत्रापि अवस्थानमितिभावेन कुत्रचिदित्युक्तम् । अत्रानित्यस्वरूपभेदस्यानित्यत्वोक्तिस्तु उपादानरूपेण सतोऽपि भेदस्य व्यवहारानुपयोगित्वमभिप्रेत्यैव । अतो न पूर्वमतविरोधः । अत एतन्मताभिप्रायेणैव सुधायामनित्यप्रपञ्चस्वरूपभेदस्यानित्यताङ्गीकृतेति मन्तव्यम् ।

------------------------------------------------------------------------

अविनष्टस्य तस्मात्तु भेदोऽस्त्येव स्वरूपतः

## **भाष्यम्**

***अविनष्टस्य तस्मात्तु भेदोऽस्त्येव स्वरूपतः । एवं भावादभावस्य न भेदो भावरूपवान् ॥***

### **पदार्थदीपिका**

नन्वेवं ‘पञ्चभेदा इमे नित्याः' इत्यादिप्रमाणविरोधः । जीवेश्वरयोः परस्परं जीवानां च भेदस्य नित्यत्वेऽपि जडधर्मिकाणां जीवेश्वरजडप्रतियोगिकानाम् अनित्यत्वादिति चेन्न । नित्ये जडे प्रकृत्यादौ धर्मिणि जीवेश्वरभेदस्य जडान्तरभेदस्य च नित्यत्वोपपत्तेः । उक्तं च सुधायां ‘नित्ये च त्रयाणां सिद्धिः' इति । ननु यदि घटनाशे घटनिष्ठो भेदो नश्यति तर्हि घटस्य पटतादात्म्यं स्यात् । तादात्म्यस्यान्योन्याभावप्रतियोगित्वात् । प्रतियोगिन एव अभावध्वंस- रूपत्वस्य प्रागभावे दृष्टत्वादित्यत आह- अविनष्टस्येति ।! तस्मान् नष्टात् । घटादिनाशेन तदात्मकस्य भेदस्य विनाशेऽपि न नष्टघटस्य पटतादात्म्यमाप- द्यते । अविनष्टस्य पटस्य तस्माद्विनष्टाद् घटाद्भेदस्य सत्वात् । तदपि कुतः ? भेदस्य स्वरूपतो धर्मिस्वरूपत्वतः । धर्मिणश्च पटस्याविनष्टत्वादित्यर्थः । अयम्भावः । घटधर्मिकपटप्रतियोगिकभेदवत्पटधर्मिकघटप्रतियोगिक भेदस्यापि घटपटतादात्म्यविरोधित्वात्तस्य च घटनाशेऽपि सत्वान्नोक्तविरोध इति । न च प्रतियोगिनाशे कथं भेदानाच इति वाच्यम् । प्रतियोगिन उपलक्षणमात्रत्वेन तन्नाशेऽपि धर्मिस्वरूपभूतभेदानाशोपपत्तेः । नन्वेवं तर्हि घटपटयोरुभयोरपि विनाशे तदात्मकभेदद्वयस्यापि विनाशाद् घटपटतादात्म्यं स्यादिति चेत् । अत्र केचित् - यथा हि घटवद् घटध्वंसस्यापि घटप्रागभावविरोधित्वम् एवं 'भेदवद् भेदध्वंसस्यापि तादात्म्यविरोधित्वात् । अन्यथा प्रागभावध्वंसरूपघटविनाशे प्रानभावोन्मज्जनापत्तिरित्याहुः । वस्तुतस्तु यत्र घटपटौ उभावपि नष्टौ तत्र तत्स्वरूपभूतभेदनाशेन तत्तादात्म्य - मापादयितुमशक्यम् । धर्मिण एवाभावात् । अन्यथा घटपटोभयनाशेन तत्संयोगनाशे तद्विभागापत्तेः । न चेष्टापत्तिरिति वाच्यम् । धर्मिणोरभावेन कयोर्विभागः स्यादिति । नन्वथापि भेदो न धर्मिस्वरूपम् । घटादि- प्रतियोगिकान्योन्याभावस्य शशशृङ्गादावपि वक्तव्यत्वात् । न च तस्य धर्मिस्वरूपत्वं युक्तम् । धर्मिण एवाभावात् । न च धर्मिभिन्न एव स इति वाच्यम् । पूर्वोक्तिविरोधापत्तेरित्यत आह- एवमिति ॥ भवतीति भावः सन् । न भवतीत्यभावोऽसन् । न भेदोऽस्तीति वर्तते । यथा घटादिनाशे तद्धर्मिको भेदो नास्ति । एवं भावात्सतो घटादेः सकाशादभावस्यासतः शशशृङ्गादेर्भेदो नास्ति । कुतः ? यतो भेदो भावरूपवान् सत्स्वरूप इत्यर्थः। अत एव भेदस्तु सर्ववस्तूनां स्वरूपमिति भेदस्य वस्तुस्वरूपत्वमेवोक्तमिति न पूर्वोक्तिविरोध इति भावः ।

