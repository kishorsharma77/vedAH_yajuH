+++
title = "१२ अनिरुद्धादेरग्न्याद्यधिष्ठाने उपास्तिप्रकारनिरूपणम्"

+++


## भूरित्यग्नौ प्रतितिष्ठति ..

**अनिरुद्धादेरग्न्याद्यधिष्ठाने उपास्तिप्रकारनिरूपणम् **

# **तैत्तिरीयोपनिषत्**

# **भूरित्यग्नौ प्रतितिष्ठति । भुव इति वायौ । सुवरित्यादित्ये । मह इति ब्रह्मणि । आप्नोति स्वाराज्यम् । आप्नोति मनसस्पतिम् । वाक्पतिश्चक्षुष्पतिः । श्रोत्रपतिर्विज्ञानपतिः । एतत् ततो भवति ॥ १६ ॥**

## **भाष्यम्**

***'**अनिरुद्धस्तु भूर्नामा हुताशे '**संव्यवस्थितः । ***

***प्रद्युम्नो भगवान् वायौ भुव इत्येव कीर्तितः ॥ '***

***'**सङ्कर्षणः सुवर्नामा सूर्ये तिष्ठति केशवः । ***

***महोनामा वासुदेवो ब्रह्मणिस्थश्चतुर्मुखे ॥'***

***'**स वासुदेवः स्वाराज्यं व्याप्यास्मिन् मनसस्पतौ । ***

***अनिरुद्धे च संव्याप्तस्ततो वागादिनां पतिः । '  
'**वागादिषु स्थितो नित्यं भवत्येव जनार्दनः ॥' १६ ॥***

### **भाष्यप्रकाशिका**

भूरिति वा अग्निरित्यादिनोक्ताग्न्यादिषोडशाधिष्ठानेषु सामानाधि- करण्येनोक्त्या ऐक्यशङ्कां निवारयन् चतुर्णां स्थानान्तरेऽप्युपास्तिमाह- भूरित्यग्रौ प्रतितिष्ठतीति । 'भूर्नामा हुताशे संव्यवस्थितः' इति भाष्योक्तेः ।  
प्रागुक्ताग्निर्गार्हपत्यः । अत्रोक्ताग्निस्त्वाहवनीयः । वायुश्चतुर्मुखपङ्क्तौ पठितत्वान्मुख्यवायुः । प्रागुक्तस्त्वमुख्यः । अतो न पौनरुक्त्यम् । अत्र स्पष्टमधिकरणत्वोक्त्या ‘सप्तसु प्रथमा' इत्यनुशासनात् प्रागुक्तप्रथमा सप्तम्यर्थ इति सूचितम् । ब्रह्मा चतुर्मुख आदित्यो द्वादशादित्येष्वेकः । अतो न पौनरुक्त्यम् । परिच्छिन्नब्रह्मादिस्थितत्वेन वासुदेवादेरपि परिच्छिन्नत्व- भ्रमनिवारणाय तस्य महिमानमाह - आप्नोतीति ॥ स्वाराज्यं स्वराट् चक्रवर्ती तत्सम्बन्धि जगत् स्वाराज्यम् आप्नोति व्याप्नोति । मनसस्पतिं मनोऽभि- मानिनमनिरुद्धं च व्याप्नोति । एवं प्रधानेन्द्रियमनोभिमानिव्याप्तत्वात्, वाक्पतिर् वागिन्द्रियस्यापि पतिः, चक्षुष्पतिश् चक्षुरिन्द्रियस्यापि पतिः, श्रोत्रेन्द्रियस्यापि पतिः । न केवलमेतावत्, किन्तु विज्ञानपतिश्च । विज्ञानतत्त्वाभि- मानिनोस्सरस्वती-ब्रह्मणोरपि पतिरित्यर्थः ॥ १६ ॥

### **पदार्थदीपिका**

पुनरपि भूरादिनामिन अनिरुद्धादेरधिदैवमन्यादावधिष्ठाने उपास्ति- प्रकारमाह- भूरित्यग्नावित्यादिना । तत्र भूरित्यादिशब्दो ऽग्न्यादौ विषये तद्वाचकत्वेनेति यावत् । प्रतितिष्ठतीत्यन्यथाप्रतीतिवारणाय प्रमाणनैव व्याख्याति- अनिरुद्धस्त्विति ॥ भूर्नामाऽनिरुद्धो हुतमश्नातीति हुताशे अग्नौ संव्यवस्थित इत्यर्थः । भुव इति कीर्तितो भगवान् प्रद्युम्नो वायौ संव्यवस्थित इति तिष्ठतीति वा सम्बन्धः । सुवर्नामा सङ्कर्षण इत्यन्वयः । ब्रह्मशब्द- स्यानेकार्थत्वाद् ब्रह्मणीत्यनूद्य चतुर्मुखे स्थ इति व्याख्यातम् । वासुदेवस्य परिच्छिन्ने चतुर्मुखाद्यधिष्ठाने स्थितत्वोक्त्या प्राप्तपरिच्छिन्नत्वशङ्कां वारयितुं तन्महिमानं वक्तुं प्रवृत्तं ‘आप्नोति स्वाराज्यं' इत्यादिवाक्यं व्याचष्टे- स वासुदेव इत्यादिना ॥ स्वाराज्यं स्वस्याधीनतया आसमन्ताद् विद्यमानं राज्यम् अव्याकृताकाशादिकं जगद् व्याप्नोतीति शेषः । आप्नोति मनसस्पतिमित्यस्यार्थः स्वाराज्यं व्याप्य स्थितत्वादेवास्मिन् देहस्थिते मनसस्पतौ अनिरुद्धे स्वकीये परिच्छिन्ने रूपे च संव्याप्त इति । आप्नोति मनसस्पतिं वाक्पतिरित्यादेर्हेतुहेतुमद्भावमभिप्रेत्यार्थमाह- तत इति । मनसस्पतित्वादेव वागादीनां पतिर् इत्यर्थः । नामिदीर्घाभावश्छान्दसः । न राजादिवद् बाह्यत एवास्य वासुदेवस्य वागादिपतित्वमित्यभिप्रेत्य प्रवृत्तस्यैतत्ततो भवतीति वाक्यस्यार्थमाह- वागादिष्विति । तथा च एष वासुदेवरूपी जनार्दन एतदेतेषु वागादिषु ततो नित्यं स्थित इति वाक्यार्थ उक्त भवति । अयं भावः । मनोऽनाधिष्ठितेन्द्रियाणां स्वकार्य- जननाक्षमत्वान्मनोऽधिष्ठितत्वं तावदिन्द्रियाणामपेक्षितम् । मनसि चानिरुद्धस्य सत्त्वेन तेषां तद्व्याप्तत्वप्राप्तौ मनोनामकानिरुद्धे च वासुदेवस्य व्याप्ततयाऽवस्थितत्वेन वागादीन्द्रियेषु वासुदेवस्तिष्ठतीति प्राप्त्या भवति वासुदेवो वागादिपतिरिति ॥ १६ ॥

------------------------------------------------------------------------

आकाशशरीरं ब्रह्म..

# **तैत्तिरीयोपनिषत्**

# **आकाशशरीरं ब्रह्म । सत्यात्म प्राणारामं मन आनन्दम् । शान्ति समृद्धममृतम् । इति प्राचीनयोग्योपास्व ॥ १७ ॥**

## **भाष्यम्**

***'**स्वव्यापी च जगद्व्यापी नित्यैश्वर्यात् स ईश्वरः ॥ ***

***आकाशवद् व्याप्तदेहः सत्यात्मा गुणपूर्तितः ।'***

***‘**वायोर्विशेषरमको बलानन्दस्वरूपवान् ॥'  
'**ज्ञानानन्दस्वरूपोऽसौ शान्तिनामा सुखोन्नतेः ।'  
‘**अन्तगत्वात् स्वतः पूर्तेः समृद्धं तत् प्रकीर्तितम् ।  
**इत्युपास्व प्राथमिको योग्यस्त्वं मदुपासने ।  
**प्राधन्यादिति पूर्वं हि प्राह विष्णुश्चतुर्मुखम् ॥' इति ब्रह्मसारे ॥ १७ ॥***

### **भाष्यप्रकाशिका**

‘स्वव्यापी च जगद्व्यापी' इत्यत्र एतेष्विन्द्रियेष्वाविष्टस्वांशव्यापित्व- मप्यस्तीति भावेन ‘स्वव्यापी' इत्युक्तम् । तद् ब्रह्म आकाशशरीरम् आकाशवद् व्याप्तशरीरम् । ‘सत्यात्म’ सत्यः साधुपूर्णगुण एव आत्मा देहो यस्य तत् ‘सत्यात्म’ । प्राणं मुख्यप्राणम् आ सम्यं रमयतीति ‘प्राणारामम्' । एतद्घटनायार्थान्तरमप्याह- ‘बलानन्दस्वरूपवान्' इति ॥ प्र प्रकर्षेण अनं चेष्टा बलं वा यस्मात् प्राणम्, आ सम्यक् रमणमानन्दो यस्येति ‘प्राणारामम्’ इत्युक्तं भवति । एवं च स्वयं बलवत्त्वादानन्दवत्त्वाच्च, प्राणस्यापि बलं दत्त्वा सर्वेभ्योऽपराजितं च कृत्वाऽऽनन्दयतीति भावः । शान्तिः सुख- स्यान्तः । सर्वेषां सुखगणनायां 'यतो वाचो निवर्तन्ते' इत्यन्तिम- वाक्योक्तनिरवधिकत्वमस्यास्तीति शान्तीत्यर्थः । शत्रून् शमयतीति व्युत्पत्त्या च शान्तिशब्दवाच्यं परं ब्रह्मैवेति भावेनाऽह - ' अन्तगत्वात्' इति ॥ सं सम्यक् परनिरपेक्षया ऋद्धं पूर्णं समृद्धम् । अमृतं मरणरहितम्। ‘प्राचीनयोग्य अधिकारिषु प्रथमयोग्य ब्रह्मन् इत्युपास्व' इति ब्रह्माणं प्रति भगवानुपदिशतीत्यर्थः ॥ १७ ॥

### **पदार्थदीपिका**

ननु भगवत इतरत्रादृष्टं जगद्व्यापकत्वं कथं युक्तम् । अनिरुद्धाख्य- स्वरूपव्याप्तत्वं च सुतरामयुक्तम् । व्याप्यव्याप्तृभावस्य भेदनियतत्वाद् भगवति च तदभावादित्याशङ्कायामाह - स्वव्यापी चेति । सः वासुदेवरूपी स्वकीयानिरुद्धादिरूपव्यापी । नित्यैश्वर्योपपादनायैव 'ईश्वर' इत्युक्तम् । प्रकृतस्यैव वासुदेवस्य महिमानं वक्तुं 'आकाशशरीरं ब्रह्म' इत्यादि प्रवृत्तम् । तत्राकाशस्यैव साक्षात् शरीरत्वमुच्यत इति प्रतीतिनिरासाय व्याचष्टे- आकाशवदिति ॥ मध्यमपदलोपीसमास इत्यभिप्रेत्य 'आकाशवत् 'इत्युक्तम् । ‘आकाशवत्सर्वगतश्च नित्यः' इति श्रुत्यनुसारेण वत्यर्थभूतं सादृश्यं व्याप्तेति विवृतम् - गुणपूर्तित इति ॥ निर्दोषगुणपूर्णस्वरूपत्वादित्यर्थः । यथोक्तम्- ‘निर्दोषगुणपूर्णत्वाद्यमाहुः सत्यमच्युतम्' इति । ‘प्राणारामम्' इत्यस्यार्थमाह- वायोरिति ॥ आङोऽर्थो विशेषेति । तथा च प्राणस्याधिकारिवर्गेषु आसम्यक् विशेषत इति यावत् । रामं रमकं सुखकारीति व्याख्यातं भवति । ‘प्राणारामम्’ इत्यस्यैवार्थान्तरमाह- बलेति । तथा च प्राणं बलरूपं च तद् आराममानन्दरूपं चेति ‘प्राणारामम्' इति व्याख्यातं भवति । ‘मन आनन्दम्' इत्यस्यार्थमाह- ज्ञानेति ॥ 'मन अवबोधने' इति धातोर्मनो ज्ञानरूपं च तद् आनन्दरूपं चेति 'मन आनन्दम्' इति व्याख्यातं भवति । शान्तिशब्दार्थमाह- शान्तिनामेति । तथा च शस्य सुखस्य सुखोन्नति - परम्पराया इति यावत् । अन्ति अन्ते स्थितं निरवधिकसुखोन्नतियुक्तमित्यर्थ उक्तो भवति । ‘समृद्धम्’ इत्यस्यार्थमाह- स्वतः पूर्तेरिति । तथा च सम्यक् स्वतो ऽन्यप्रसादमन्तरेणेति यावत् । ऋद्धं पूर्णं 'समृद्धम्' इत्यर्थ उक्तो भवति । 'इति प्राचीनयोग्योपास्व' इत्येतदप्रतीतेर्व्याचष्टे - इत्युपास्वेति ॥ प्राचीनशब्दार्थः प्राथमिक इति । प्राथमिको योग्यो मुख्याधिकारीत्यर्थः ॥ तत्र हेतुमाह- प्राधान्यादिति ॥
अधिकार्युत्तमत्वादित्यर्थः । ' इति प्राचीन- योग्योपास्व' इति कं प्रति को विधत्ते इत्यत आह- इति पूर्वं हीति । अनेन मदुपासने त्वं योग्य इत्यस्मद्युष्मच्छन्दविषयोऽपि दर्शितो भवति ॥ १७ ॥

