+++
title = "१० ब्रह्मैव सत्त्यदादिशब्दवाच्यम्"

+++


## सच्च त्यच्चाभवत्

## **भाष्यम्**

***त्यच्चानिरुक्तं विज्ञानं तथा निलयनं महान् ॥ सत्यं प्राणस्तथा श्रीश्च सन्निरुक्तं तथाऽनृतम् । अविज्ञानं चानिलयनं प्रकृतिप्राणयोः परम् ॥ तद्गविष्णोस्तु सम्बन्धात् स्वतस्तन्नामको हरिः । ततो नियामकश्वेति त्यदानन्त्यादवाच्यतः ॥ अनिरुक्तं निलयनं सर्वाधारत्वतो हरिः । विज्ञानं सर्वविज्ञानात् सत्यं साधुस्वरूपतः ॥ अवसादसुवाच्यत्वदौर्बल्याइत्यसाधुताः । प्रकृतिप्राणतोऽन्यत्र कुर्वंस्तन्नामको हरिः ॥***

***अतः साधुस्वरूपस्सन् सत्यनामाऽनृतादिकम् । नामानेन गतत्वादेर् यदिदं किञ्च भाषितम् ॥ ***

***सन्निरुक्तादिशब्देन तत्सर्वं साधुतैव हि । अवसादनादिहेतुत्वं साधुतैव हि सर्वशः ।  
**असाधुताऽवसादादिस्तत्कर्तृत्वं हि भाषितम् ॥ १४ ॥***

### **पदार्थदीपिका**

अत्राऽह भास्करः – ‘सच्चत्यच्चाभवत् । निरुक्तं चानिरुक्तं च । निलयनं चानिलयनं च । विज्ञानं चाविज्ञानं च । सत्यं चानृतं च सत्यम्' इत्यस्यां श्रुतौ ब्रह्मणः सत्त्यदादिशब्दाभिधेयमूर्तीमूर्तराशिद्वयात्मकविश्वभाव एवो- च्यते । अतः स इदं ‘सर्वमसृजत' इत्यत्रापि सृष्टिः परिणामरूपैव व्याख्येया' इति । तदयुक्तम् । ‘स इदं सर्वमसृजत तत्सृष्ट्वा तदेवानुप्राविशत् । तदनुप्रविश्य सच्चत्यच्चवाभवत्' इति वचनेन ब्रह्मणः सदादिभवनात् पूर्वमेव मूर्तीमूर्तरूप - विश्वोत्पत्तेरवगतत्वात् । तथा च नेदं सदादिभवनं विश्वोत्पादनं विश्वोत्पत्त्युत्तरकालीनत्वात् । या क्रिया यदुत्तरकालीना नासावसौ, यथा भुक्त्वा चरतीत्युक्तं चरणं न पूर्वकालीनं भोजनमिति प्रयोगसम्भवात् । अनुपपन्नार्थं चान्यथावाक्यमापद्यते । नहि मृत्सुवर्णादिकं घटरुचकादिसृष्ट्वा तदनुप्रविश्य तद्भवति । यद्वा विश्वं सत्त्यदादिशब्दार्थतयात्र न विवक्षितम् । तद्भवनात्पूर्वकालीनोत्पत्तिकत्वात् । भोजनवदित्यादि प्रयोक्तव्यम् ।  
ननु तर्हि कः श्रुत्यर्थः । जगद्भावं विना अवसादनकर्तृत्वादिधर्मयोगेन ब्रह्मैव सत्त्यदादिशब्दवाच्यं भवतीति ब्रूमः । ननु तर्हि 'तदनुप्रविश्य' इत्यस्यान्वयो नास्ति । नहि ब्रह्मणोऽवसादनकर्तृत्वादि धर्मयोगे सदादिशब्द- वाच्यत्वे वा जगत्प्रवेशस्योपयोगोऽस्ति । किञ्चैवं सति प्रसिद्धिविरोधः ।

सत्त्यदादिशब्दानां ‘द्वे वाव ब्रह्मणो रूपे मूर्तं चामूर्तं च स्थितं च यच्च सच्च त्यच' इत्यादौ मूर्तामूर्तवाचितया प्रसिद्धत्वादिति चेन्न । यद्यप्यनन्यापेक्षयाऽ- बसादनकर्तृत्वादिधर्मयोगः सदादिशब्दवाच्यता चास्त्येव ब्रह्मणः, तथापि तत्तद्वस्तुगतरूपेणैव तत्तत्च्छशब्दवाच्यत्वमित्यस्त्येव व्यवस्था । तथा च मूर्तीमूर्तजगद्गतेन रूपेणैव ब्रह्म सदादिशब्दवाच्यमतस्तदनुप्रविश्येति सम्ब- ध्यते । परमेश्वरसन्निधानादेव मूर्तादेरपि सदादिशब्दवाच्यता चोपपद्यत इति भावेन त्यदनिरुक्त निलयनविज्ञानसत्यपदवाच्यं विश्वं तथा सन्निरुक्तानिलयनाविज्ञानानृतशब्दवाच्यं च विश्वं दर्शयन् तत्र तच्छब्दवाच्यतायां निमित्ततयावस्थिते विष्णौ तान् शब्दान् निरुच्य दर्शयति- त्यच्चानिरुक्तमित्यादिना ॥ त्यद् अनिरुक्तं विज्ञानं तथानिलयनं सत्यं चेति शब्दपञ्चकेन महान् महत्तत्वाभिमानी ब्रह्मा प्राणस्तथा श्रीश्च कथ्यते इति शेषः । ' न वा एकेनाक्षरेण छन्दांसि वियन्ति न द्वाभ्याम्' इति वचनादविज्ञानं चानिलयनमिति नवाक्षरत्वेऽपि न दोषः । सदादिशब्दपञ्चकेन प्रकृतिप्राणयोः श्रीमुख्यप्राणयोः । उपलक्षणमेतत् । महतो ब्रह्मणश्च सकाशात् परम् अन्यद् विश्वं कथ्यत इत्यर्थः । किं स्वातन्त्र्येणेत्याह- तनेति ॥ तु शब्दोऽवधारणे । तदन्तर्गतविष्णुसम्बन्धादेव श्यादिकं विश्वं त्यदादिशब्द- वाच्यमित्यर्थः । विष्णोरपि तच्छन्दवाच्यत्वं किमन्यसम्बन्धादेवेति शङ्कायां नेत्याह- स्वत इति । स्वातन्त्र्येणेत्यर्थः । तथा च तच्छब्दप्रवृत्तिनिमित्तानां विष्णोरेव स्वतोऽन्या नधीनतयासद्भावाद् विष्णोरेव मुख्यतस् तच्छब्दवाच्य- त्वम् । अन्यत्र विद्यमानस्याप्यल्पस्य प्रवृत्तिनिमित्तस्य तदधीन- त्वादमुख्यतोऽन्यस्य तच्छब्दवाच्यत्वमिति भावः । यथोक्तम् - ‘स्वातन्त्र्यं तद्गतत्वं च शब्दवृत्तेर्हि कारणम् । स्वातन्त्र्यं तत्र मुख्यं स्यात्' इति । कानि तच्छब्दप्रवृत्तौ निमित्तानि यानि विष्णौ अनन्याधीनतया वर्तन्ते इत्यतस् तानि दर्शयति- तत इत्यादिना ॥ द् यद् इत्यनयोः क्रमेणार्थस् ततो व्याप्तो नियामकश्चेति । अवाच्यतो ऽवाच्यत्वतः । तथाच निर्नितरां साकल्येनोक्तं न भवतीत्यनिरुक्तमित्यर्थः । तत्र हेतुरानन्त्यादिति । साधुस्वरूपतः साधुगुण- स्वरूपत्वादित्यर्थः। ‘सत्यं साधुगुणत्वात् सः' इति वचनात् । एवमव्याख्याने द्वितीयसत्यशब्देन पौनरुक्त्यप्रसङ्ग इति ज्ञातव्यम् । सदादि - शब्दप्रवृत्तौ निमित्तं दर्शयति- अवसादेति ॥ ' षद्ऌ विशरणगत्यवसादनेषु' इति धातुव्याख्यानादवसादनं खेदः मनः शैथिल्यं सच्छब्दप्रवृत्तिनिमित्तं निरुक्त- शब्दप्रवृत्तिनिमित्तं सुवाच्यत्वम् । अनिलयनशब्दलब्धार्थो दौर्बल्यम् । सूर्वाधारत्वाभावोपपादकत्वात् तस्येति ज्ञातव्यम् । अज्ञप्तीत्यविज्ञान- शब्दप्रवृत्तिनिमित्तम् । असाधुतयेत्यनृतशब्दप्रवृत्तिनिमित्तम् । ऋतशब्द- पर्यायसत्यशब्दस्य साधुस्वरूपार्थतया व्याख्यातत्वात् । प्रकृतिः श्रीदेवी । प्राणशब्देन ब्रह्मापि ग्राह्यः । अन्यत्र प्रकृत्यादित्रितयभिन्ने जगति अवसादादीन् कुर्वन् हरिर् वर्तते यतोऽतस्तन्नामकः सदादिनामपञ्चकवाच्य इति योजना । सत्यमभवदित्यत्रस्थद्वितीय सत्यशब्दार्थमाह- साधुस्वरूप इति । सन् निर्दुष्टो हरिः । ‘मङ्गलानां च मङ्गलम्' इति वचनात् साधुस्वरूपो मङ्गलस्वरूपः सन्नेव यतः सर्वत्रास्ति अतः सत्यनामा सत्येति नामवान् इत्यर्थः । ननु सत्यादिशब्दानां जगद्बाचित्वपक्षे कथं व्युत्पत्तिः कर्तव्येत्यतस् तत्प्रकारं दर्शयति अनेन गतत्वादेर्निमित्ताज् जगति अनृतादिकं नामेति । तथा च प्रकृत्यादिभिन्नं जगत् ‘अन चेष्टायाम्’ इति धातोरनेन चेष्टकेन ऋतं गतं प्रविष्टं यतोऽतोऽ- नृतम् । आदिपदेनासाधुत्वाच अनृतम् । अविज्ञानं सर्वज्ञानरहितत्वात् । अनिलयनं सर्वाधारत्वाभावात् । निरुक्तं नितरामुक्तत्वात् । सद् अवसाद- नात् । खेदेन मनः शैथिल्ययुक्तत्वात् । तथा प्रकृत्यादिकं त्रयं ततत्वान्निया- मकत्वाच्च त्यत् । अनिरुक्तमवाच्यत्वात् । प्रकृतिर्निलयनम् भगवदितर- जगदाधारत्वात् । तदुभयातिरिक्तसर्वजगदाधारत्वान् महान् प्राणश्चेति ज्ञात- व्यम् । विज्ञानं यथायोग्यभगवदितरसर्वविज्ञानात्। सत्यं साधुगुणस्वरूपत्वादिति ग्राह्यम् । नन्ववसादनसुवाच्यत्वदौर्बल्याज्ञत्यसाधुतानाममङ्गलत्वात् तन्निमित्तकसदादिशब्दवाच्यत्वं कथं भगवतो युक्तमित्याशङ्कापरिहाराय प्राप्तं 'यदिदं किञ्च' 'तत्सत्यमित्याचक्षते' इति वाक्यं व्याचष्टे - यदिदं किश्चेति ॥ सत्यशब्दार्थः साधुतैवेति । स्वार्थे तत्प्रत्ययः । साध्वेव मङ्गल- स्वरूपमेवेति तदर्थः । सन्निरुक्तादिशब्देन यदिदं किञ्च भाषितम् । तत्सर्वं साधुतैव साध्वेवेति हि प्रसिद्धमित्यर्थः । आचक्षत इत्यस्यार्थो हीति । एतदेव विविच्य दर्शयति- अवसादनादिहेतुत्वमिति । सर्वशः सर्वमवसादनादिहेतुत्वं हि यस्माद् भगवति साधुतैव साध्वेव मङ्गलमेव अवसादादिस्तदधिकरणत्वमिति यावत् । असाधुता असाध्वेवाऽमङ्गलमेवेत्यर्थः । नन्ववसादनादिहेतुत्वस्य साधुत्वेऽपि प्रकृते किमायातम् । नहि अवसादादिहेतुत्वं प्राक् प्रतिपादितं किन्त्ववसादादिकमेवेत्यतोऽवसादनादिहेतुत्वमेव प्रतिपादितमित्याह- तत्कर्तृत्वं हीति ॥ हि यस्मात् तत्कर्तृत्वम् अवसादादिकर्तृत्व- मेवाऽस्माभिर्भाषितम् । 'अवसादसुवाच्यत्त्वदौर्बल्याज्ञत्यसाधुताः । प्रकृतिप्राणतोऽन्यत्र कुर्वंस्तन्नामको हरिः' इत्युक्तत्वादतो न कोऽपि दोष इत्यर्थः । यथोक्तमनुव्याख्याने -  
' एवं दुःख्यादिशब्दाश्च स्वातन्त्र्यापेक्षयोदिताः ।  
नैव दोषा हरौ तद्द्रबुध्योक्ता दोषकारिणः ।  
तस्मात्ते दोषशब्दाश्च तत्रैव गुणवाचकाः' ॥  
(ब्र.सू. अनु. १.४.३, श्लो. १०-११ ) इति ॥ १४ ॥

------------------------------------------------------------------------

तदप्येष श्लोको भवति

# **तैत्तिरीयोपनिषत्**

# **तदप्येष श्लोको भवति । असद्वा इदमग्र आसीत् । ततो वै सदजायत । तदात्मानग्ग् स्वयमकुरुत । तस्मात् तत् सुकृतमुच्यत इति ॥ यद्वै तत् सुकृतम् । रसो वै सः । रसग्ग् ह्येवायं लब्ध्वाऽऽनन्दीभवति । को ह्येवान्यात् कः प्राण्यात् । यदेष आकाश आनन्दो न स्यात् । एष ह्येवानन्दयाति ॥ १५ ॥**

## **भाष्यम्**

***‘**अनासाद्यस्त्वसन्नामा पूर्वं नारायणाभिधः । स आसाद्यश्च सन्नामा वासुदेवोऽभवत् प्रभुः ॥ स वासुदेवः स्वात्मानं चक्रे सङ्कर्षणादिकम् । तस्मात् तत्सुकृतं नाम स आनन्दो रसस्ततः ॥ आनन्दमेनं सम्प्राप्य मुक्तो मोदेन्न चान्यथा । आदीप्तस्त्वेष भगवान् ययानन्दो भवेन्न च ॥ सामान्यचेष्टा धर्म्याश्च कस्य स्युस्तमृते प्रभुम् । सुखं लब्ध्वा हि कुरुते लोकचेष्टां जनार्दनः ॥ अल्पात् सुखादल्पकर्मा पूर्णानन्दाद्धि सर्वकृत् । ह्यार्ताः कर्म कुर्वन्ति मुग्धाश्चैव विशेषतः ॥ तस्माद् यादृक् सुखं तादृक् कर्म पूर्णसुखस्ततः । सर्वकृत्त्वात् परो विष्णुर् आह तस्मात् सनातनी ॥ सुखं लब्ध्वा करोतीति छन्दोगानां श्रुतिः परा । अलब्ध्वा तु सुखं नैव करोतीत्यपि सादरम् ॥ तत्पूर्णानन्ददेवेन कारितः प्राणिति स्फुटम् । सर्वलोकः स एवैक आनन्दयति चाखिलम् ॥' १५ ॥***

### **पदार्थदीपिका**

पूर्वं प्रलयकालो नारायणो वासुदेवरूपेण प्रजायेयेति कामनां कृत्वा वासुदेवो भूत्वा जगत् ससर्जेत्युक्तम् । तत्र सम्मतितया श्लोकमुदाहरति- ब्रह्मा तदपीति ॥ तत्राऽग्र प्रलये असदेव शून्यमेवाऽसीत् । ततोऽसतः शून्यात् सदजायतेत्येवं शून्यस्य प्रलये सत्त्वं जगत्कारणत्वं चात्र प्रतिपाद्यत इति प्रतीयते । तदयुक्तम् । असतः सदुत्पत्तेः क्वाप्यदृष्टत्वात् । ‘कुतस्तु खलु सोम्यैवं स्यात्कथमसतःसज्जायते' इति श्रुतिविरोधाच्चेति भावेन प्रमाणेनैव तं श्लोकं व्याचष्टे- अनासाद्यस्त्विति । पूर्वं प्रलये स्थितो नारायणाभिधो हरिः केनाप्यनासाद्योऽप्राप्य इति हेतोरसनामाऽभवदितिः सम्बन्धः । ‘ततो वै सदजायत' इत्येतद् व्याचष्टे - स आसाद्यस्त्विति ॥ स नारायणाभिधः प्रभुर् वासुदेवोऽभवत् । स चासाद्यो ज्ञानिप्राप्य इति हेतोः सन्नामेत्यर्थः वासुदेवस्य निजमुक्तिपदप्रदातृत्वेन ज्ञानिप्राप्यतायाः प्रसिद्धत्वादिति भावः । गत्यर्थात्सदेःकर्मणि क्विबन्तस्य रूपमेतत् । 'तदात्मानं स्वयमकुरुत' इत्येतद् ब्रह्मैव स्वात्मानं जगदाकारेण कुरुत' इत्यपव्याख्यानमित्यभिप्रेत्य व्याचष्टे- स वासुदेव इति ॥ ‘सङ्कर्षणादिकं' सङ्कर्षणादिरूपोपेतम् । अनेन नारायण एव सङ्कर्षणादिरूपाणि ससर्जेति प्रतीतिरप्यपास्ता वेदितव्या । अत एव ‘सङ्कर्षणश्च स बभूव पुनः सुनित्यः । ' (म.ता.नि. १.७ ) ( स सृष्टिहेतोः प्रद्युम्नतामुपगतः।' (म.ता. नि. १.७ ) ' स्थित्यै पुनः स भगवाननिरुद्धनामा’ (म.ता.नि. १.८) इति तात्पर्यनिर्णयेऽपि तच्छब्दैर् बासुदेव एव ग्राह्यो न नारायण इति सम्प्रदायविदः । ‘तस्मात् तत्सुकृतमुच्यते' इति वाक्यं व्याचष्टे- तस्मादिति ॥ यस्माद् वासुदेवः स्वात्मानं सङ्कर्षणादिकं चक्रे तस्मात्कारणात् स वासुदेवः सुकृतमित्युच्यते । सु सम्यक् सङ्कर्षणाद्यात्मना स्वस्वरूपं कृतमिति व्युत्पत्त्येत्यर्थः । ‘यद्वै तत्सुकृतं रसो वै सः' इत्येतद् व्याचष्टे - स आनन्द इति ॥ सः सुकृतनामवान् वासुदेव आनन्द आनन्दवान्। ‘रसः सारोःवरश्चेति शब्दा एकार्थवाचकाः' इत्यभिधानाद् रसो वरः श्रेष्ठः । आनन्दविशिष्टस्य विशेषणं भवदिदं वरत्वं विशेषणभूतमानन्दमुपसङ्क्रामति । तथा च रसानन्दो महानन्दः पूर्णानन्द इत्यर्थो द्रष्टव्यः । यद्वा स इत्यनूद्य आनन्द इति शेषः पूरितः । तथा च 'यद्वै तत् सुकृतं सस् तदीयानन्दो सरोवरः पूर्ण इत्यर्थः । रस इत्यानन्दो यतो ऽतस्तद्रूपो भगवान् आनन्द इति योजनेति पूर्वटीका - काराः । मुक्तानां सुखकारणत्वाच्च अयं पूर्णानन्द इति वक्तुं प्रवृत्तं 'रसंं ह्येवायं लब्ध्वा' इति वाक्यं हेतुहेतुमद्भावं दर्शयन् व्याचष्टे - तत इति । यत इति शेषः । यतः वासुदेवः पूर्णानन्दस् तत आनन्दम् । पूर्णानन्दस्वरूपमेनं वासुदेवं सम्प्राप्यैव मुक्तो मोदेत् । स्वयोग्यानन्दपूर्णो भवेदन्यथा तन्न स्यादि- त्यर्थः । लोके चेष्टकत्वयुक्त्याऽपि भगवतो वासुदेवस्य पूर्णानन्दत्वं समर्थयते- को हीत्यादिना ॥ तत्राकाशस्यानन्दत्वाभावेऽननं प्राणनं च कस्यापि न स्यादित्येतावदुच्यते न तु विष्णोर्महानन्दत्वे कोऽपि हेतुरुक्त इत्यतस् तद्वाक्यं प्रमाणेनैव व्याचष्टे- आदीप्त इति ॥
आकाशशब्दार्थोऽयम् । आ समन्तात् 'काशृ दीप्तौ' इति धातोः काशनाद् दीपनाद् दीप्तत्वादिति यावत् । आकाश इत्यर्थः  
**दीप्तेरनन्याधीनत्वरूपविशेषसूचनाय तु शब्दः** । एष भगवान् वासुदेवः । ‘अन्यात्’ इत्यस्य तात्पर्यं सामान्येति । सामान्यचेष्टा लौकिकचेष्टाः । ‘प्राण्यात्' इत्यस्य तात्पर्यं धर्म्या इति । धर्म्या धर्मविषया वैदिक्यश्चेष्टाः । तथा च आसमन्तात् काशनादाकाश एषः भगवान् यदि पूर्णानन्दो न स्यात् तदा न कञ्चित्प्रवर्तयेत् । न चेदेष कश्चित् प्रवर्तयेत् तदा कः पुमान् प्राण्याद् अन्याच्च । न कोऽपि लौकिकीं वैदिकीं वा प्रवृत्तिं कुर्यात् । स्वातन्त्र्या- भावादित्येवं विष्णोरनानन्दत्वे जगतो निश्चेष्टत्वमापादयन्त्या श्रुत्या जगच्चेष्टकत्वमानन्दपूर्णत्वे हेतुत्वेन विवक्षितमिति ज्ञायते । तथा च 'भगवान्,सुखी भवितुमर्हति प्रवृत्तिकारणत्रयरहितत्वे सति प्रवृत्तिमत्त्वात्' उन्मत्तवद् इत्यनुमानं सूचितं भवति । तथा हि । लोके चेतनप्रवृत्तिश्चतुर्विधा दृष्टा । दुःखोद्रेकाद् रोदनादौ प्रवृत्तिः । सुखरागात् तत्प्राप्त्यर्थं भोजनादौ प्रवृत्तिः । दुःखद्वेषात् तनिवृत्त्यर्थं कण्टकोद्धारणादी प्रवृत्तिः । सुखोद्रेकान् नृत्तगानादिरूपोन्मत्तप्रवृत्तिः । तथा च दुःखोद्रेकनिमित्ता तन्निवृत्त्यर्था सुखावाप्त्यर्था चेत्याद्यं प्रवृत्तित्रयं परमेश्वरत्वादेव तस्मिन्नोपपद्यते । अतः परिशेषात् सुखोद्रेकादेव अस्य प्रवृत्तिरिति सिध्यतीत्यभिप्रेत्योक्तप्रयोगप्रकारं सूचयति - सुखमिति ॥ लोकचेष्टामित्युपलक्षणम् । वैदिकचेष्टामित्यपि ग्राह्यम् । हिशब्देन नृत्तगानादिरूपोन्मत्तप्रवृत्तिरन्वयव्याप्तौ दृष्टान्ततया प्रसिद्धेति सूचयति । अग्निमत्त्वादेव धूमवत्त्वमित्यादाविव 'सुखं लब्ध्वैव कुरुते' इति सावधारणेन व्याख्यानेनोक्तहेतुहेतुमद्भावः सूचित इति ज्ञातव्यम् । ननु जगच्चेष्टकत्वेन सुखमात्रसिद्धावपि न तस्य पूर्णत्वं सिध्यतीत्यत आह- अल्पादिति ॥ अल्पसुखादेवेत्यर्थः । अल्पकर्मा अल्पप्रवृत्तिमान् । पूर्णानन्दादेवेति व्याख्येयम् । सर्वकृन् महाप्रवृत्तिमान् ।

परो विष्णुः पूर्णसुख इत्यर्थः । निर्मूलानुमानममानमित्याशङ्कापरिहाराय तन्मूलभूतां श्रुतिमाह- आहेति । तस्मात् प्रवृत्तिकारणत्रयरहितत्वेसति प्रवृत्तिमत्त्वस्य सुखित्वेनाविनाभावस्य प्रसिद्धत्वादित्यर्थः । सुखं लब्ध्वा सुखं लब्ध्वैव उन्मत्तादौ दर्शनादिति भावः । अनेन 'यदा वै सुखं लभतेऽथ करोति' इति श्रुतिमुपादत्ते । अनेनोक्तान्वयव्याप्तिः प्रमापिता भवतीति ज्ञातव्यम् । सनातनी अपौरुषेयत्वेन पुरुषदोषनिबन्धनदोषशून्या । अत एव परा स्मृत्यपेक्षयोत्तमेत्यर्थः । यद्वैतच्छ्रुतिसमाख्यारूपा परा अन्या छन्दोगानां श्रुतिरित्यर्थः । 'नासुखं लब्ध्वा करोति' इति श्रुतिमर्थतोऽनुवदति- अलब्ध्वेति ॥ मुग्धार्तादौ दर्शनादिति भावः । अनेनोक्ता व्यतिरेकव्याप्तिरपि प्रमापिता भवतीति ज्ञातव्यम् । व्याप्तिद्वयोपदर्शनादादरोऽवगम्यत इति भावः । 'को ह्येवान्यात्' इत्युपनिषदुक्ते तर्फे विपर्ययपर्यवसानं दर्शयति- तदिति ॥ तत्तस्मात् कारितः प्रेरितः प्राणिति वैदिकीं चेष्टां करोति । इदमुपलक्षणम् । अनिति लौकिकीं चेष्टां च करोतीत्यपि द्रष्टव्यम् । तथा च सर्वो लोकस्तावल्लौकिकीं वैदिकीं वा चेष्टां करोति, अनुभवसिद्धत्वात् तस्मात् पूर्णानन्दवता देवेन कारितः प्रेरित एव प्राणिति अनिति च । तथा च तत्कारयिता देवः पूर्णानन्द इति सिद्ध्यतीति भावः । अमुक्तानां ब्रह्माद्यखिललोकानां सुखकारणत्वाच्चायं भगवानानन्दरूप इत्युच्यते- एष ह्येवेति ॥ तद्व्याचष्टे - स एवैक इति ॥ अखिलं ब्रह्माद्यं मुक्तजातम् । स्वस्यैव तदभावे परस्मै तद्दानानुपपत्तेरिति भावः । रसं ह्येवेति वाक्यं तु मुक्तानाम् आनन्दप्रदत्वान्यथानुपपत्त्या भगवतः पूर्णानन्दत्वसाधन- परमित्यपौनरुक्त्यम् ॥ १५ ॥

