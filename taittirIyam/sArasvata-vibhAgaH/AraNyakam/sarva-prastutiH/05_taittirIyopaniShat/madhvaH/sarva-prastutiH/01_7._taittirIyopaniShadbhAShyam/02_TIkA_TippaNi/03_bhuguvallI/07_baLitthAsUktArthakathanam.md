+++
title = "०७ बलित्थासूक्तार्थकथनम्"

+++


## यस्योच्चोऽथ समो वा कश्चिन्नैवास्त्यनन्तसच्छक्तेः

**स्वस्वरूपनिदेशपुरस्सरं भगवन्नमनम् **

## **भाष्यम्**

***यस्योच्चोऽथ समो वा कश्चिन्नैवास्त्यनन्तसच्छक्तेः । ***

***तं बन्दे परमेशं प्रेयांसं प्रेयसश्च मे विष्णुम् ॥***

**बलित्थासूक्तार्थकथनम्  
*यस्य त्रीण्युदितानि वेदवचने रूपाणि दिव्यान्यलम् । बट्तद्दर्शतमित्थमेव निहितं देवस्य भर्गो महत् ॥ वायो राम॑वचोनयं प्रथमकं पृक्षो द्वितीयं वपुः । मध्वो यत्तु तृतीयकं कृतमिदं भाष्यं हि तेन प्रभौ ॥ हनशब्दो ज्ञानवाची हनुमान् मतिशब्दितः ।***

### **पदार्थदीपिका**

एवं समापितभाष्यो भगवानाचार्यो यद्गुणविशिष्टतया भगवन्त- मेतदुपनिषदर्थत्वेन प्रतिपादितवान् यस्मिंश्वात्मनोऽतिशयेन प्रीतिस्तादृश- भगवद्वन्दनरूपमेव मङ्गलमन्तेऽप्याचरति - यस्येति । अत एव परमेशं प्रेयसः सकाशान् मे मम प्रेयांसम् अतिशयेन प्रियमित्यर्थः । अथ स्वभाषितभाष्यस्याप्तिमूलकत्वसमर्थनाय श्रुतिप्रसिद्धं स्वस्य परमाप्तत्वं दर्शयन्नाह - यस्य त्रीणीति । यस्य वायोः । वेदस्य बलित्थेत्यादिवचने । दिव्यानि क्रीडादिगुणयुतानि त्रीणि रूपाणि उदितानि । तस्य यद् तृतीयकं वपुस् तेनेदं भाष्यं प्रभौ प्रभुविषयतया कृतं हीत्यन्वयः । कीदृशं चास्य मूलरूपं कानि च त्रीणि रूपाणि कीदृशानि चेति तत्राह - अलमिति ॥ तस्य वायोर् मूलरूपम् अलं सम्यक् बट् बलात्मकं दर्शनं ज्ञानरूपं भर्गः भरणगमनकर्तृ महत् श्रेष्ठम् । तदित्थमेव रूपत्रयावताराय भगवता निहितं प्रेरितम् अवतीर्णं च । तत्र प्रथमकं हनुमदारव्यं वपुः रामवचोनयं रामवचांसि सीतां प्रति नीतवत् । रामवचसि यो नयो न्याय आज्ञारूपस्तद्युक्तं वा । रामविषयकवचांसि मूलरामायणरूपाणि शिष्येषु नीतवद्वा । द्वितीयं भीमनामकं पृक्षः कुरुपृतनाक्षयकारि । तृतीयं रूपम् आनन्दरूपस्य हरेः प्रतिपादकशास्त्रनिर्मातृ मध्वाभिधमिति । अतः परमाप्तप्रणीतत्वादिदं भाष्यं सकलसुजनैरादरेणाङ्गी-कार्यमिति भावः ॥ ननु बलित्थेत्यादिवचने वायोस् त्रीणि रूपाण्युदितानीत्य- सत् । तस्य सूक्तस्य त्रेताग्निपरत्वादित्यतस्तद्सूक्तं वायुरूपत्रयपरतया प्रमाणेन व्याकुर्वन् 'यदीमुपह्वरते साधते मतिः' इत्युक्तमतिशब्दं तावद् व्याचष्टे - हनशब्द इति ॥ हन हिंसागत्योर्भावे, अप्रत्यये सति निष्पन्नो हनशब्दो ज्ञानवाची । गत्यर्थस्यावगत्यर्थत्वादिति भावः । अत्र हन् हिंसागत्योरित्येव धातुः । न तु हन हिंसागत्योरिति । तथात्वे हनधातुर्ज्ञानवाचीति वक्तव्यम् । न तु हनशब्द इति । प्रत्ययानिष्पन्ने केवलधातौ शब्दव्यवहाराभावेन हनशब्दो ज्ञानवाचीत्यस्यायोगात् । इदमुपलक्षणम् । उशब्द उत्कृष्टत्ववाची । 'उत्कृष्टत्वमुकारार्थः' इति बृहद्भाष्योक्तेः । ज्ञानस्योत्कृष्टत्वं च ईशादन्यत्रालोचने सर्वविषयकत्वादित्यपि द्रष्टव्यम् । तथा च हन उ इत्य निर्वचनत्वान् नकारस्थाकारलोपे हनु इति जाते तदस्यास्तीत्यर्थे ‘तदस्यास्मिन्' इति सूत्रेण मतुप् प्रत्यये उप् इत्यस्य लोपे हनुमदिति प्रातिपदिकनिष्पत्तौ हनुमानिति भवति । तथां च हनुमान् ईशादन्यत्रालोचने सर्वविषयकत्वेनोत्कृष्टज्ञानवान् हनुमान् भतिशब्दितः मतिशब्देनोच्यते । अथवा गत्यर्थाद्धनधातोस्ताच्छील्यार्थे उन्प्रत्ययः । ' ताच्छील्यार्थादुनस्तथा' इत्यनुव्याख्यानोक्तेः । तथा च न् इत्यस्य लोपे हनु इति जाते तदस्यास्तीत्यर्थे उक्तसूत्रेण मतुप्प्रत्यये सति हनुमानिति भवति । तथा च हनुमान् अनादिकालाभिव्यक्तवैदिकेश्वरज्ञानवत्त्वेन ज्ञानस्वभाववानित्यर्थः । स च मतिशब्दितः मतिशब्देनोच्यत इत्यर्थः । ननु तर्युक्तरीत्या ) हन हिंसागत्योरिति धातोर्गत्यर्थस्य चावगत्यर्थतया हनुशब्दस्य ज्ञानवाचित्वेन मतिशब्दसमानार्थत्वात् हनुमान्मतिशब्दोनोच्यत इत्यर्थः । हनु शब्दस्य ज्ञानवाचित्वे हनुमान्मतिमच्छन्दवाच्यः स्यान्नतु मतिशब्दित इति चेन्न । ज्ञानवतो ज्ञानरूपताप्रकटनाय मतिशब्दप्रयोगात् ।

------------------------------------------------------------------------

रामस्य स्वृतरूपस्य वाचस्तेनानयन्त हि

## **भाष्यम्**

***रामस्य स्वृतरूपस्य वाचस्तेनानयन्त हि ॥ भृतमो भीम इत्युक्तो वाचो मा मातरः स्मृताः । ऋगाद्या इतिहासश्च पुराणं पञ्चरात्रकम् ॥ प्रोक्तास्सप्त शिवास्तत्र शयो भीमस्ततः स्मृतः । मध्वित्यानन्द उद्दिष्टो वेति तीर्थमुदाहृतम् ॥ मध्व आनन्दतीर्थस्स्यात् तृतीया मारुतीतनुः । इति सूक्तगतं रूपत्रयमेतन्महात्मनः ॥' इति च ।***

### **पदार्थदीपिका**

'ऋतस्य धेना अनयन्त सस्रुत' इत्येतद् व्याचष्टे - रामस्येति ॥ ऋतस्येत्यस्यार्थः स्वृतरूपस्येति । सुष्टु सर्वदा सर्वत्र च सत्यरूपस्य । यद्वा सुष्टु सम्यक् पूर्वावगतवत्सदा स्थितस्येत्यर्थः । यथोक्तम् - 'ऋ गताविति धातोस्तु पूर्वावगतवत्सदा । स्थितेर्ब्रह्मर्तम्' इति । धेना इत्यस्यार्थो वाच इति । अनयन्त सीतां प्रतीति शेषः । रामस्य वाचो रामप्रतिपादक- मूलरामायणरूपाः । तेन हनुमता शिष्यान्प्रति अनयन्तेति वा । एवं यदीमुपह्वरते इत्यर्धर्चस्य हनुमदाख्यप्रथमावतारप्रतिपादकत्वमुक्त्वा इदानीं पृक्षो वपुरित्यस्य भीमाख्यद्वितीयावतारप्रतिपादकत्वसिद्ध्यर्थं 'आशये द्वितीयमा सप्तशिवासु मातृषु' इत्येतद् भीमशब्दार्थप्रतिपादकमिति भावेन तावद् भीमशब्दार्थमाह- भृतम इति ॥ भृताः पूर्णा माः प्रमाणानि यस्मिन्नसौ तथोक्तः । अस्त्वेवं भीमशब्दार्थः किं तत इत्यतो मातृष्वित्युक्तमातृशब्दार्थं तावदाह - वाच इति ॥ माः प्रमाणभूता वाचः । मापकत्वान्मातरः स्मृता इत्यर्थः । सप्तशिवास्वित्युक्तसप्तशिवाशब्दार्थमाह- ऋगाया इति । ऋगाद्याश्चत्वारः । अस्त्वेवं सप्तशिवाशब्दार्थस् तथाऽपि किमित्यत आह-तत्रेति । यतो 'भृतमो भीम इत्युक्तः ' ततो भीमशब्दसमानार्थत्वात् तत्रोक्तासु सप्तशिवासु मातृषु शयो निष्ठा अतो भीमः स्मृत इत्यर्थः । तृतीय- मस्येत्यादेरानन्दतीर्थाख्यतृतीयावतार - प्रतिपादकत्वसिद्ध्यर्थं 'प्रदिवो मध्व आधब' इत्युक्तमध्वशब्दस्य आनन्दतीर्थशब्दसमानार्थत्वमाह - मध्वित्यानन्द इति । 'मधु द्यौरस्तुनः पिता' इति प्रयोगात् । मधु अनन्दकरं वातेरवगत्यर्थत्वाद् घञर्थे क विधानाद् इति करणे कप्रत्यये कित्वाद्धात्वाकारलोपे निष्पन्नस्य वशब्दस्य शास्त्राऽपरपर्यायतीर्थवाचित्वात् तीर्थं शास्त्रमस्येति मध्व इत्यर्थः। स्वरित्यत्रेव धकारस्थोकारलोपो द्रष्टव्यः । अन्यथा मधुव इति स्यात् । आनन्दतीर्थः स्यादिति । आनन्दकरं तीर्थं यस्यासावानन्दतीर्थ इत्यर्थः । तथा च मध्वानन्दतीर्थशब्द समानार्थावेवेति भावः । तृतीयमस्येत्यत्र वपुरित्येतदनुवर्तत इति भावेनोक्तं तृतीया मारुतीतनुरिति । तृतीया मारुतीतनुः, मध्व आनन्दतीर्थः स्यादिति सम्बन्धः । तात्पर्यद्योतनाय तद्ज्ञानफलमाह- इतीति ॥

