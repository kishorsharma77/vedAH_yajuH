+++
title = "१५ अन्तेवासिनां शिक्षणीया नियमाः"

+++


## वेदमनूच्याचार्योऽन्तेवासिनमनुशास्ति

**अन्तेवासिनां शिक्षणीया नियमाः   
तैत्तिरीयोपनिषत्**

# **वेदमनूच्याचार्योऽन्तेवासिनमनुशास्ति । सत्यं वद । धर्मं चर । स्वाध्यायान्मा प्रमदः । आचार्याय प्रियं धनमाहृत्य प्रजातन्तुं मा व्यवच्छेत्सीः । सत्यान्न प्रमदितव्यम् । धर्मान्न प्रमदितव्यम् । कुशलान्न प्रमदितव्यम् । भूत्यै न प्रमदितव्यम् । स्वाध्यायप्रवचनाभ्यां न प्रमदितव्यम् । देवपितृकार्याभ्यां न प्रमदितव्यम् । मातृदेवो भव । पितृदेवो भव । आचार्यदेवो भव । अतिथिदेवो भव । यान्यनवद्यानि कर्माणि । तानि सेवितव्यानि । नो इतराणि । यान्यस्माकग्ं सुचरितानि । तानि त्वयोपास्यानि । नो इतराणि । ये के चास्मच्छ्रेयाग्ंसो ब्राह्मणाः । तेषां त्वयासने न प्रश्वसितव्यम् । श्रद्धया देयम् । अश्रद्धया देयम् । श्रिया देयम् । ह्रिया देयम् । भिया देयम् । संविदा देयम् ॥ २३ ॥**

### **भाष्यप्रकाशिका**

अधुना वेदाभ्यासानन्तरं गुरोराज्ञया कर्तव्यनियमानाह - वेदमनूच्येति ॥ आचार्यो वेदं शिष्यान् ‘अनूच्य' व्याख्याय तम् ' अन्तेवासिनमनुशास्ति' इत्यर्थः । ‘ये के चास्मच्छ्रेयांसः' अस्मद्वच्छ्रेयांसश्च ये केचन 'ब्राह्मणाः ' सन्ति तेषामासने स्थित्वा न प्रश्वसितव्यम् । श्वासवायुमोचनं न कर्तव्यम् । श्नासमोचनं यावत्कालेन भवति तावत्कालमपि तेषामासने न स्थातव्यमिति भावः । सत्पात्रं चेत् ‘श्रद्धया' आस्तिक्यबुद्ध्या देयम् । असत्पात्रं चेत् तत्रापि ‘अश्रद्धया’ कीर्त्यै देयम् । 'अ इति ब्रह्म' इति श्रुतेर् एतदन्तर्यामिण नारायणे श्रद्धया देयम् । ‘गुहाशयायैव न देहमानिने ' इति स्मृतेः । ' श्रिया' निमित्तेन ‘देयम्” । बहुधनसम्पत्तौ सत्यां तद्रक्षणायानुकूलेभ्यः सर्वेभ्योऽपि देयमित्यर्थः । ‘ह्रिया देयं' स्वस्य दातृत्वाभावेऽप्यन्यो ददातीति 'हिया देयम्' । दूषयिष्यन्तीति ‘भिया देयम्' । वस्तुगत्या तु 'संविदा' समीचीनेन ज्ञानेन ‘देयम्’ ॥ २३ ॥

### **श्रीनिवासतीर्थीयखण्डार्थः**

**अथ खण्डार्थः-  
**ब्रह्मविद्याव्याख्यानानन्तरम् आचार्येणान्तेवासिनं प्रति शिक्षणी- यान्नियमानाह- वेदमनूच्येत्यादिना ॥ आचार्यो 'वेदमनूच्य' व्याख्याय 'अन्ते' समीप एव वसतीत्यन्तेवासी शिष्यस्तम् अनुशास्ति शिक्षयति ।

शिक्षाप्रकारमेवाह- सत्यंवदेति । सत्यवचननिष्ठो भव । धारकत्वात् ‘धर्मं’ भगवन्तं ‘चर’ जानीहि । 'चर गतिभक्षणयोः ' गत्यर्थाश्चावगत्यर्थाः । यद्वा धर्ममेव 'चर' आचर । 'स्वाध्यायात्' अधीताद् वेदादिशास्त्रात् 'मा प्रमदः' प्रमादयुक्तो मा भूः । तद्विस्मृतिमान् माभूरिति यावत् । यद्वा अनध्यायातिरिक्तदिवसेषु व्याख्यानविषये प्रमादयुक्तो माभूरित्यर्थः । आचार्यकुले वेदाध्ययनानन्तरं 'प्रियं' तदभिलषितं यद्धनं तत् 'आचार्याय ' 'आहृत्य' दक्षिणात्वेन दत्वा 'प्रजातन्तुं' प्रजासन्ततिं ' मा व्यवच्छेत्सीः ' मा छेदय गृहस्थाश्रमस्वीकारं कुर्विति यावत् । सत्योक्तौ धर्माचरणे च तात्पर्यद्योतनाय तदुभयविषये प्रमादो मास्त्वित्याह- सत्यादित्यादिना ॥ ‘कुशलात्’ उक्तवक्ष्यमाणातिरिक्तात् कुशलरूपाद् व्यापारात् । ‘भूत्यै’ ज्ञानमोक्षाख्यैश्वर्यविषय इति यावत् । ' न प्रमदितव्यम्' । यद्वा 'भूत्यै' भूत्या । दैवान्महैश्वर्यप्राप्त्या । तत्प्राप्तावपीति यावत् । उक्तसत्यादिविषये ‘न प्रमदितव्यम्’ इत्यर्थः । देवतोद्देशेन क्रियमाणं कर्तव्यं देवकार्यं समाराध- नादि । पितृनुद्दिश्य क्रियमाणं कर्तव्यं पितृकार्यं श्राद्धादि ताभ्यां 'न प्रमदि तव्यम् ।' माता देववत् पूज्या यस्यासौ ‘मातृदेवः' स ‘भव' । पिता देववत् पूज्यो यस्यासौ तथोक्तः । आचार्यो देववत् पूज्यो यस्यासौ तथोक्तः । अतिथयो देववत्पूज्या यस्यासौ तथोक्तः । तथा च देवपूजादिवन् मात्रादिपूजायां निरतो भवेत्यर्थः । ' अनवद्यानि' निर्दुष्टानि यानि तान्येव । ‘इतराणि’ सावद्यानि । ‘यान्यस्माकं सुचरितानि' तानि अस्माभिराचर्य - माणानि समीचीनकर्माणि तान्येव तत्सदृशान्येव ' त्वयोपास्यानि' सेव्यानि कर्तव्यानीति यावत् । 'नो इतराणि' दैवादस्माभिर्देहादौ प्रतिबन्धकवशेन कदाचित् स्नानादिकर्तव्यं प्ररित्यक्तं चेत् त्वया न परित्याज्यमिति भावः । ‘ये के च ब्राह्मणा अस्मच्छ्रेयांसः' अस्मदपेक्षया ज्ञानादिना अधिकास्तेषाम् आसने त्वया न प्रश्वसितव्यं नासितव्यं नोपवेष्टव्यम् । यद्वा तेषां सतां तत्समक्षमिति यावत् । त्वया आसने न प्रश्वसितव्यमित्यर्थः । ज्ञानधनादिकं ‘श्रद्धया’ आस्तिक्यबुद्धिपूर्वकं देयम् । 'अश्रद्धया' अपि देयमेव । ‘गुणभूत- श्रद्धाभावे प्रधानं दानं न परित्याज्यम् । गुणप्रधानयोर्विरोधे गुणे त्वन्याय- कल्पनम्' इति न्यायात् । मृगभयाद् बीजानावापादर्शनाच्चेति भावः । ‘श्रिया’ ऐश्वर्यानुसारेण । 'हिया' स्वस्य सम्पत्तौ सत्यामप्यदाने लोका हसिष्यन्तीति लज्जया वा देयमित्यर्थः । ‘भिया' अदाने गुर्वादीनां दण्डभयेन परलोके यमदण्डभयेन वा । ‘संविदा' ' अनादिनिधनो विष्णुः पात्रस्थः परमेश्वरः' इर्ति ज्ञानपूर्वकं सत्पात्रे देयमित्यर्थः । यद्वा पात्रापात्रविचारेणेत्यर्थः ॥२३॥

------------------------------------------------------------------------

अथ यदि ते कर्मविचिकित्सा वा वृत्तविचिकित्सा वा स्यात्

# **तैत्तिरीयोपनिषत्**

# **अथ यदि ते कर्मविचिकित्सा वा वृत्तविचिकित्सा वा स्यात् । ये तत्र ब्राह्मणाः संमर्शिनः । युक्ता अयुक्ताः । अलूक्षा धर्मकामाः स्युः । यथा ते तत्र वर्तेरन् । तथा तत्र वर्तेथाः । अथाभ्याख्यातेषु । ये तत्र ब्राह्मणाः संमर्शिनः । युक्ता अयुक्ताः । अलूक्षा धर्मकामाः स्युः । यथा ते तेषु वर्तेरन् । तथा तेषु वर्तेथाः । एष आदेशः । एष उपदेशः । एषा वेदोपनिषत् । एतदनुशासनम् । एवमुपासितव्यम् । एवमु चैतदुपास्यम् ॥ २४ ॥**

### **भाष्यप्रकाशिका**

कर्मणि यज्ञादिकर्मणि विचिकित्सा संशयः वृत्ते सन्ध्यावन्दनाद्याचारे 'विचिकित्सा' संशयो वा यदि स्यात्, 'ये तत्र ब्राह्मणाः संमर्शिनो' विचारवन्तः, ‘युक्ता’ युक्तिमन्तः, आ युक्ता आ समन्ताज्ज्ञानैर्युक्ताः, अलूक्षा रलयोरभेदादरूक्षाः शान्ताः 'धर्मकामाः ' ये स्युस् ते यथा त सन्दिग्धकार्ये वर्तेरन् तथा त्वमपि तस्मिन् कार्ये वर्तेथाः । अथाभ्याख्यातेषु

निन्दितशिवलिङ्गधारणादिकार्येषु प्राप्तेषु सत्सु ये समदर्शिगुणयुक्तास् ते शिष्टा यथा तेषु निन्दितकार्येषु ते वर्तेरन् तत्र तथा त्वमपि वर्तेथाः । शिष्टास्तावत् तानि त्यजन्ति अतस्त्वमपि त्यज । शिष्टानतिक्रम्य वित्ताद्याशया पाषण्डिनामाचारं न कदाऽप्याश्रय । बलिनः शिष्टान् ग्रामाद्बहिष्कुर्वन्ति चेत् त्वमपि शिष्टैः सहितः सन् बहिष्ठो भवेति भावः । ‘एष आदेशः’ मन्त्रोपदेशवदवश्यमनुष्ठेयः । ‘एषा वेदोपनिषत् ' वेदरहस्यम् । एतद्धरेर्गुरूणां चानुशासनम् अकरणे शिक्षासहितमनुशासनम् । एतदननुष्ठाने यद्यपि शिष्टैः शिक्षा न क्रियते तथाऽपि शक्तो हरिस् तदाज्ञाकारिणो यमादयश्च शिक्षां करिष्यन्ति । अतः सर्वथाऽनुष्ठेयमिति भावः । एतदेवमुपासितव्यम् उपास्य- मेव । दाढर्याय पुनः सावधारणोक्तिः ॥ २४ ॥

### **श्रीनिवासतीर्थीयखण्डार्थः**

अथ खण्डार्थः -  
मां विहाय देशान्तरगतस्य ते यदि कर्मविचिकित्सा वेदादिविहितयज्ञादिकर्मविषये सन्देहः । वृत्तं तदङ्गभूतः सदाचारस्तद्विषये वा ‘विचिकित्सा’ संशयः स्यात् तत्र तदा तत्र देशे ये ब्राह्मणास् तत्र कर्मणि तदङ्गे च सम्मर्शिनो विचारशीलाः 'युक्ताः' ज्ञानाद्युपाययुक्ताः ‘आयुक्ताः' स्वधर्माचरणे आग्रहयुक्ताः । 'अलूक्षाः ' अरूक्षाः प्रश्ने कृते सति कोप- रहिताः। ‘धर्मकामाः’ धर्माचरण एव कामवन्तः ' स्युः ' भवेयुः । ते ब्राह्मणास् तत्र कर्मादौ यथा ‘वर्तेरन्’ त्वमपि तत्र कर्मादौ तत्करणविषये तथैव तदनुसारेणैव वर्तेथा नतु तद्विरोधेनेत्यर्थः । अथानन्तरम् अभ्याख्यातेषु प्रत्याख्यातेषु वेदनिन्दितेषु अधर्मेषु तद्विषय इति यावत् । यदि विचिकित्सा स्यादिति वर्तते । ‘ये तत्र’ इत्यादिकमुक्तार्थम् । एवमाचार्योऽन्तेवासिनं प्रति धर्मान् उद्दिश्य श्रद्धोत्पादनायाह- एष इति । एषः 'सत्यं वद' इत्यादिः । ‘आदेशः’ हरेराज्ञा । न केवलं राजाज्ञावत् हरेराज्ञामात्रमिदं किन्नाम एषस् तस्य हरेरुपदेशः ब्रह्मादिपरम्पराप्राप्तः । नायमुपदेशो विरोचनं प्रति ब्रह्मोपदेशवत् । किन्नाम ‘एषा वेदोपनिषत्’ 'सत्यं वद' इत्यादिर् वेदानां रहस्यम् । एषा' इत्युपनिषच्छब्दापेक्षया स्त्रीलिङ्गम् । उपसंहरति- एतदिति । एतदनुशासनं शिक्षणं मया त्वां प्रति कृतमित्यर्थः । एवं मच्छिक्षितप्रकारेण त्वया सत्यवचनादिकमुपासितव्यमनुष्ठेयम् । तात्पर्यातिशयद्योतनाय पुनः स्वोक्तमवधारयति- एवमुचेति । 'उ' चशब्दावेवार्थौ । एवमु एवमेव मदुक्तप्रकारेणैव एतत् सत्यवचनादिकमुपास्यम् अनुष्ठेयमेव न कदाचिदपि आलस्यादिभीरुणा परित्याज्यमित्यर्थः ॥ २४ ॥

