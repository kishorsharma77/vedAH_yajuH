+++
title = "२७ द्विपदाद्य्-उपधानम्"

+++

इ॒मानु॑कं॒ भुव॑ना सीषधेम ।  
इन्द्र॑श्च॒ विश्वे॑ च दे॒वाः ।  
य॒ज्ञञ्च॑ नस्त॒न्वञ्च॑ प्र॒जाञ्च॑ ।  
आ॒दि॒त्यैरिन्द्र॑स्स॒ह सी॑षधातु ।  
आ॒दि॒त्यैरिन्द्र॒स्सग॑णो म॒रुद्भिः॑ ।  
अ॒स्माकं॑ भूत्ववि॒ता त॒नूना᳚म् ।  
आप्ल॑वस्व॒ प्रप्ल॑वस्व ।  
आ॒ण्डी भव ज॒मामु॒हुः ।  
सुखादीन्दुः॑खनि॒धनाम् ।  
प्रति॑मुञ्चस्व॒ स्वां पु॒रम् ।  
[113]




मरी॑चयः स्वायम्भु॒वाः ।  
ये श॑री॒राण्य॑कल्पयन्न् ।  
ते ते॑ दे॒हङ्क॑ल्पयन्तु ।  
मा च॑ ते॒ ख्यास्म॑तीरिषत् ।  
उत्ति॑ष्ठत॒ मा स्व॑प्त ।  
अ॒ग्निमि॑च्छध्वं॒ भार॑ताः ।  
राज्ञः॒ सोम॑स्य तृ॒प्तासः॑ ।  
सूर्ये॑ण स॒युजो॑षसः ।  
युवा॑ सु॒वासाः᳚ ।  
अ॒ष्टाच॑क्रा॒ नव॑द्वारा ।  
[114]




दे॒वानां॒ पूर॑यो॒ध्या ।  
तस्याꣳ॑ हिरण्म॑यः को॒शः ।  
स्व॒र्गो लो॒को ज्योति॒षाऽऽवृ॑तः ।  
यो वै तां᳚ ब्रह्म॑णो वे॒द ।  
अ॒मृते॑नावृ॒तां पु॑रीम् ।  
तस्मै᳚ ब्रह्म च॑ ब्रह्मा॒ च ।  
आ॒युः कीर्तिं॑ प्र॒जान्द॑दुः ।  
वि॒भ्राज॑माना॒ꣳ॒ हरि॑णीम् ।  
य॒शसा॑ संप॒रीवृ॑ताम् ।  
पुरꣳ॑ हिरण्म॑यीं ब्र॒ह्मा ।  
[115]




वि॒वेशा॑प॒राजि॑ता ।  
पराङेत्य॑ज्याम॒यी ।  
पराङेत्य॑नाश॒की ।  
इ॒ह चा॑मुत्र॑ चान्वे॒ति ।  
वि॒द्वान्दे॑वासु॒रानु॑भ॒यान् ।  

यत्कु॑मा॒री म॒न्द्रय॑ते ।  
य॒द्यो॒षिद्यत्प॑ति॒व्रता᳚ ।  
अरि॑ष्टं॒ यत्किञ्च॑ क्रि॒यते᳚ ।  
अ॒ग्निस्तदनु॑ वेधति ।  

<details open><summary>विश्वास-प्रस्तुतिः  - ऋक्</summary>

अ॒शृता॑सश्शृ॑तास॒श्च । [116]  
य॒ज्वानो॒ येऽप्य॑य॒ज्वनः॑ ।  
स्व॑र्यन्तो॒ नापे᳚ख्षन्ते ।  
इन्द्र॑म॒ग्निञ्च॑ ये वि॒दुः ।  
</details>

<details><summary>मूलम्</summary>

अ॒शृता॑सश्शृ॑तास॒श्च । [116]  
य॒ज्वानो॒ येऽप्य॑य॒ज्वनः॑ ।  
स्व॑र्यन्तो॒ नापे᳚ख्षन्ते ।  
इन्द्र॑म॒ग्निञ्च॑ ये वि॒दुः ।  
</details>

<details><summary>भट्टभास्कर-टीका</summary>

अशृतास इति ॥  
**अशृतासो** ऽपक्वा बाल-मूकादयः **शृतासः** पक्वाः शृतवन्तः  
**यज्वानः** श्रुति-स्मृति-विहित-कर्मानुष्ठायिनो  
**ऽयज्वनस्** तद्-विपरीतास्  
ते सर्वेऽपि **स्वर् यन्तो नापेक्षन्ते** - हेतौ शतृप्रत्ययः -  
स्वर्गगमनार्थम् अन्यन् नापेक्षन्ते,  
वक्ष्यमाण-ज्ञान-व्यतिरेकेणान्यत् किञ्चित् स्वर्ग-गमन-साधनं नापेक्षन्ते,  
तेषां तद् एव पर्याप्तम् इति भावः ।  
किं पुनस् तद् इत्याह -  
**इन्द्रम् अग्निं च ये विदुः** शचीपतिं स्वाहापतिं च ये यथावज् जानन्ति ।  
यद् वा - पूर्वोक्तं ब्रह्म-लक्षणम् ईश्वरम् आरुण-केतुकं चाग्निं  
ये यथार्थेन जानन्ति  
तेषां तद् एव ज्ञानं सर्व-श्रेयस्-साधनम् इति ॥१३॥
</details>



सिक॑ता इव स॒य्ँयन्ति॑ ।  
र॒श्मिभि॑स्समु॒दीरि॑ताः ।  
अ॒स्माल्लो॒काद॑मुष्मा॒च्च ।  
ऋ॒षिभि॑रदात्पृ॒श्निभिः॑ ।  
अपे॑त॒ वीत॒ वि च॑ सर्प॒तातः॑ ।  
येऽत्र॒ स्थ पु॑रा॒णा ये च॒ नूत॑नाः ।  
अहो॑भिर॒द्भिर॒क्तुभि॒र्व्य॑क्तम् ।  
[117]




य॒मो द॑दात्वव॒सान॑मस्मै ।  
नृमु॑णन्तु नृपा॒त्वर्यः॑ ।  
अ॒कृ॒ष्टा ये च॒ कृष्ट॑जाः ।  
कु॒मारी॑षु क॒नीनी॑षु ।  
जा॒रिणी॑षु च॒ ये हि॒ताः ।  
रेतः॑पीता॒ आण्ड॑पीताः ।  
अड्गा॑रेषु च॒ ये हु॒ताः ।  
उ॒भया᳚न्पुत्र॑पौत्र॒कान् ।  
यु॒वे॒ऽहय्ँय॒मराज॑गान् ।  
श॒तमिन्नु श॒रदः॑ ।  
[118]




अदो॒ यद्ब्रह्म॑ विल॒बम् ।  
पि॒तृ॒णाञ्च॑ य॒मस्य॑ च ।  
वरु॑ण॒स्याश्वि॑नोर॒ग्नेः ।  
म॒रुता᳚ञ्च वि॒हाय॑साम् ।  
का॒म॒प्र॒यव॑णम्मे अस्तु ।  
स ह्ये॑वास्मि॑ स॒नात॑नः ।  
इति नाको ब्रह्मिश्रवो॑ रायो॒ धनम् ।  
पु॒त्रानापो॑ दे॒वीरि॒हाहि॑ता ॥ [119]


