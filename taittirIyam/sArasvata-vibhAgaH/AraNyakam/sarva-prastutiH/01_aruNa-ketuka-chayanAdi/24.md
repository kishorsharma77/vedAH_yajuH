+++
title = "२४"

+++
## १ अब्-इष्टक-ब्राह्मणम्
चतु॑ष्टय्य॒ आपो॑ गृह्णाति ।  
च॒त्वारि॒ वा अ॒पाꣳ रू॒पाणि॑ ।  
मेघो॑ वि॒द्युत् ।  
स्त॒न॒यि॒त्नुर्वृ॒ष्टिः ।  
तान्ये॒वाव॑ रुन्धे ।  
आ॒तप॑ति॒ वर्ष्या॑ गृह्णाति ।  
ताः पु॒रस्ता॒दुप॑दधाति ।  
ए॒ता वै ब्र॑ह्मवर्च॒स्या आपः॑ ।  
मु॒ख॒त ए॒व ब्र॑ह्मवर्च॒समव॑रुन्धे ।  
तस्मा॑न्मुख॒तो ब्र॑ह्मवर्च॒सित॑रः ।  
[98]




कूप्या॑ गृह्णाति ।  
ता द॑ख्षिण॒त उप॑दधाति ।  
ए॒ता वै ते॑ज॒स्विनी॒रापः॑ ।  
तेज॑ ए॒वास्य॑ दख्षिण॒तो द॑धाति ।  
तस्मा॒द्दख्षि॒णोऽर्ध॑स्तेज॒स्वित॑रः ।  
स्था॒व॒रा गृ॑ह्णाति ।  
ताः प॒श्चादुप॑दधाति ।  
प्रति॑ष्ठिता॒ वै स्था॑व॒राः ।  
प॒श्चादे॒व प्रति॑तिष्ठति ।  
वह॑न्तीर्गृह्णाति ।  
[99]




ता उ॑त्तर॒त उप॑दधाति ।  
ओज॑सा॒ वा ए॒ता वह॑न्तीरि॒वोद्ग॑तीरि॒व आकूज॑तीरि॒व धाव॑न्तीः ।  
ओज॑ ए॒वास्यो॑त्तर॒तो द॑धाति ।  
तस्मा॒दुत्त॒रोऽर्ध॑ ओज॒स्वित॑रः ।  
सं॒भा॒र्या गृ॑ह्णाति ।  
ता मध्य॒ उप॑दधाति ।  
इ॒यव्ँ वै सं॑भा॒र्याः ।  
अ॒स्यामे॒व प्रति॑तिष्ठति ।  
प॒ल्व॒ल्या गृ॑ह्णाति ।  
ता उ॒परि॑ष्टादु॒पाद॑धाति ।  
[100]




अ॒सौ वै प॑ल्व॒ल्याः ।  
अ॒मुष्या॑मे॒व प्रति॑तिष्ठति ।  
दि॒क्षूप॑दधाति ।  
दि॒क्षु वा आपः॑ ।  
अन्न॒व्ँ वा आपः॑ ।  
अ॒द्भ्यो वा अन्न॑ञ्जायते ।  
यदे॒वाद्भ्योऽन्न॒ञ्जाय॑ते ।  
तदव॑रुन्धे ।  

## २ अरुण-केतुक-ब्राह्मणम्

तव्ँ वा ए॒तम॑रु॒णाः के॒तवो॒ वात॑रश॒ना ऋषयो॑ऽचिन्वन् ।  
तस्मा॑दारुणके॒तुकः॑ ।  
[101]




तदे॒षाऽभ्यनू॑क्ता ।  
के॒तवो॒ अरु॑णासश्च ।  
ऋ॒ष॒यो वात॑रश॒नाः ।  
प्र॒ति॒ष्ठाꣳ श॒तधा॑हि ।  
स॒माहि॑तासो सहस्र॒धाय॑स॒मिति॑ ।  
श॒तश॑श्चै॒व स॒हस्र॑शश्च॒ प्रति॑तिष्ठति ।  
य ए॒तम॒ग्निञ्चि॑नु॒ते ।  
य उ॑ चैनमे॒वव्ँ वेद॑ ॥ [102]

