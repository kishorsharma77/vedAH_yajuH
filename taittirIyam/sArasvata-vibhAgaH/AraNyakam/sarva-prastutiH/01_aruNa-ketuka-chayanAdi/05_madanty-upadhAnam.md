+++
title = "०५ मदन्त्य्-उपधानम्"

+++
## ०१ मन्त्राः
<details><summary>भास्करोक्त-विनियोगः</summary>

प्रवर्ग्यमदन्तीरुपधाय शान्तिं करोति - **अतिताम्राणीति चतसृभिः** ॥

सर्वा अनुष्टुभः । चतुर्थी अभिक्रान्ताक्षरा । पूर्वत्र आदित्यात्मना संवत्सरात्मना ऋत्वात्माना चाभिष्टुतः इदानीं विश्वदेवरूपेण स्तूयते -

</details>

<details open><summary>विश्वास-प्रस्तुतिः</summary>

अति॑ता॒म्राणि॑ वासाँ॒सि ।  
अ॒ष्टि व॑ज्रि श॒तघ्नि॑ च ।  
विश्वेदेवा विप्र॑हर॒न्ति ।  
अ॒ग्निजि॑ह्वा अ॒सश्च॑त ।  
</details>

<details><summary>मूलम्</summary>

अति॑ता॒म्राणि॑ वासाँ॒सि ।  
अ॒ष्टि व॑ज्रि श॒तघ्नि॑ च ।  [[अ॒ष्टिव॑ज्रि → अ॒ष्टि व॑ज्रि??]]
विश्वेदेवा विप्र॑हर॒न्ति ।  
अ॒ग्निजि॑ह्वा अ॒सश्च॑त ।  
</details>

<details><summary>भट्टभास्कर-टीका</summary>

**अतिताम्राणि** अतिरक्तानि वासांसि विश्वेषां देवानाम् । अष्ट्यादयः प्रहरणविशेषाः । अश्नुते व्याप्नोति शत्रूनिति **अष्टिः** । वर्जयति, व्रजन्त्यनेन वा शत्रव इति वा वज्रः । शतं हन्तीति शतघ्नं शतघ्नी वा । तैः तद्वत् तत्सहितं वा **विप्रहरन्ति** विविधं प्रहरन्ति शत्रून् विश्वे देवाः । मत्वर्थीय इकारः । यद्वा - इकारान्तानि प्रहरणनामानि । तानि विप्रहरन्ति विविधं प्रहरन्ति शत्रुसकाशं प्रापयन्ति । शिशिरस्यैव एतद्देवताकथनमिति केचित् । शिशिराधिकारे च मदन्त्युपधानं निर्जलत्वादस्येत्याहुः । "अत्यूर्ध्वाक्षः" इति चोत्तरोऽनुवाकः शिशिरमेवाधिकृत्य भविष्यति । ते **विश्वे देवाः अग्निजिह्वाः** अग्निः आरुणकेतुकः प्रकृतः जिह्वा येषां तादृशा भूत्वा **असश्चत** शब्दमकुर्वन् । तेषां जिह्वास्थानीयः आरुणकेतुकोऽग्निः इत्थं सदर्पमिह शब्दयतीति भावः । सश्चतिः शब्दनकर्मा, व्यत्ययेनैकवचनं, शपो वा लुक् ॥१॥
</details>


<details open><summary>विश्वास-प्रस्तुतिः</summary>

नैव देवो॑ न म॒र्त्यः ।  
न राजा व॑रुणो॒ विभुः ।  
नाग्निर्नेन्द्रो न प॑वमा॒नः ।  
मा॒तृक्क॑च्चन॒ विद्य॑ते ।  
</details>

<details><summary>मूलम्</summary>

नैव देवो॑ न म॒र्त्यः ।  
न राजा व॑रुणो॒ विभुः ।  
नाग्निर्नेन्द्रो न प॑वमा॒नः ।  
मा॒तृक्क॑च्चन॒ विद्य॑ते ।  
</details>

<details><summary>भट्टभास्कर-टीका</summary>

अथ द्वितीया - **नैवेति ॥** इत्थं सदर्पं तेनाग्निना प्रतिज्ञातं **कच्चन** कश्चिदपि **देवः मातृक्** मादृक् मत्तुल्यप्रभावो **नैव विद्यते** । मातृक् कच्चन इति वर्णान्यत्वं छान्दसम् । मनुष्योऽपि नैव विद्यते मादृक् । न च विभुः वरुणो राजा नाग्निः नैवेन्द्रः पवमानोऽपि नैवेति ॥२॥
</details>

<details open><summary>विश्वास-प्रस्तुतिः</summary>


दि॒व्यस्यैका॒ धनु॑रार्त्निः ।  
पृ॒थि॒व्यामप॑रा श्रि॒ता । [15]  
तस्येन्द्रो वम्रि॑रूपे॒ण ।  
ध॒नुर्ज्या॑मछि॒नत्स्व॑यम् ।  
</details>

<details><summary>मूलम्</summary>


दि॒व्यस्यैका॒ धनु॑रार्त्निः ।  
पृ॒थि॒व्यामप॑रा श्रि॒ता । [15]  
तस्येन्द्रो वम्रि॑रूपे॒ण ।  
ध॒नुर्ज्या॑मछि॒नत्स्व॑यम् ।  
</details>

<details><summary>भट्टभास्कर-टीका</summary>

अथ तृतीया - **दिवीति** ॥ **अस्य** अग्नेः **स्वं** यत् धनुः तस्य **एका आर्त्निः** कोटिः **दिवि श्रिता** अवस्थिता । **अपरा** पृथिव्यां श्रिता । **तस्य** अग्नेः **धनुर्ज्यां** स्वभूतस्य तथाऽवस्थितस्य धनुषो ज्याम् **इन्द्रो वम्रिरूपेण** आगत्य स्वयमेव अलुनात् । वमनात् वम्रिः । तस्यावलेपोक्तिमसहमानः तमग्निं निग्रहीतुकामः तस्य धनुर्ज्याम् **अच्छिनत्** ॥३॥
</details>

<details open><summary>विश्वास-प्रस्तुतिः</summary>

तदि॑न्द्र॒धनु॑रित्य॒ज्यम् ।  
अ॒भ्रव॑र्णेषु॒ चक्ष॑ते ।  
एतदेव शय्ँयोर्बार्ह॑स्पत्य॒स्य ।  
ए॒तद्रु॑द्रस्य॒ धनुः ।  
</details>

<details><summary>मूलम्</summary>

तदि॑न्द्र॒धनु॑रित्य॒ज्यम् ।  
अ॒भ्रव॑र्णेषु॒ चक्ष॑ते ।  
एतदेव शय्ँयोर्बार्ह॑स्पत्य॒स्य ।  
ए॒तद्रु॑द्रस्य॒ धनुः ।  
</details>

<details><summary>भट्टभास्कर-टीका</summary>

अथ चतुर्थी - ततः प्रभृति **तत् अज्यं** छिन्नज्याकम् **इन्द्रधनुः इति चक्षते** कथयन्ति मन्त्रदृशः; अज्यत्वस्य इन्द्रकृतत्वात् इन्द्रधनुरित्याचक्षते **अभ्रवर्णेषु** अपो बिभ्रतीति अभ्राणि जलदाः तेषां वर्णेषु प्रकाशनेषु । यद्वा - चक्षतिः पश्यतिकर्मा; अभ्रवर्णेषु चक्षते पश्यन्ति लौकिकाः । ़
**एतदेवेति । शंयोः** शंयुनाम्नः रोगभयार्तानां शमनयावनकर्तुः । यद्वा - यज्ञस्य स्वगाकर्तुः । **बार्हस्पत्यस्य** बृहस्पतिपुत्रस्य **धनुः** यथोक्तस्वार्थसंपादनसाधनम् । कोऽस्य विशेष इत्याह - **एतत्** खलु **रुद्रस्य** आरुणकेतुकस्य अग्नेः **धनुः** । तस्मात्किमनेन कर्तुं न शक्यत इति । रुद्रशब्देन आरुणकेतुकस्याग्नेरभिधानम् । तदीयत्वेन धनुषोऽप्यधृष्यत्वख्यापनार्थं यथा रुद्रस्य भगवतो धनुरप्रधृष्यम् एवमिदमपि श्रूयते "रुद्रो वा एष यदग्निः" इति । केचिदाहुः - यदित्यध्याह्रियते । यदेतत् रुद्रस्य आरुणकेतुकस्य धनुः एतदेव शंयोर्धनुः सोऽप्यनेन स्वाभिमतं साधयतीति ॥४॥
</details>

## ०२ ब्राह्मणम्
<details><summary>भास्करोक्त-विनियोगः</summary>

अतः परं ब्राह्मणम् - **रुद्रस्य त्वेवेत्यादि** ॥
</details>

<details open><summary>विश्वास-प्रस्तुतिः</summary>

रु॒द्रस्य॑ त्वेव॒ धनु॑रार्त्निः ।  
शिर॒ उत्पि॑पेष ।  
स प्र॑व॒र्ग्यो॑ऽभवत् ।  
तस्मा॒द्यस्सप्र॑व॒र्ग्येण॑ य॒ज्ञेन॒ यज॑ते ।  
रु॒द्रस्य॒ स शिरः॒ प्रति॑दधाति ।  
नैनँ॑ रु॒द्र आरु॑को भवति ।  
</details>

<details><summary>मूलम्</summary>

रु॒द्रस्य॑ त्वेव॒ धनु॑रार्त्निः ।  
शिर॒ उत्पि॑पेष ।  
स प्र॑व॒र्ग्यो॑ऽभवत् ।  
तस्मा॒द्यस्सप्र॑व॒र्ग्येण॑ य॒ज्ञेन॒ यज॑ते ।  
रु॒द्रस्य॒ स शिरः॒ प्रति॑दधाति ।  
नैनँ॑ रु॒द्र आरु॑को भवति ।  
</details>


<details><summary>भट्टभास्कर-टीका</summary>

उक्तं "इन्द्रो वम्रिरूपेण आरुणकेतुकस्य धनुः ज्यामच्छिनत्" इति । अथ तस्य लूनज्याकस्य धनुषः को वृत्तान्त इत्याकाङ्क्षायां वृत्तान्तशेषं ब्राह्मणं स्वयमेव ब्रवीति । लूनज्याकस्य धनुषः ऊर्ध्वं कोटिरुत्सर्पति । तस्यैव **रुद्रस्य** आरुणकेतुकस्याग्नेः यज्ञस्य च वोढा **धनुः** प्रतिष्कभ्यातिष्ठत् । तस्यैव स्वामिनः **शिरः उत्पिपेष** चूर्णीकृत्य ऊर्ध्वमगमयत् यथेन्द्रेणाभिहिंसितम् । **सः** प्रवर्ग्याख्यं तेजः **अभवत्** । उक्तं च प्रवर्ग्ये "तस्य धनुर्विप्रवमाणं शिर उदवर्तयत्" इत्यादि । **तस्मात् सप्रवर्ग्येण** यज्ञेन **यः यजते सः रुद्रस्य** अग्नेः यज्ञस्यैव प्रकृतस्य लूनज्याकात्मीयधनुःकोट्युत्सारितं **शिरः प्रतिदधाति** पुनः स्वस्थाने स्थापयति । "यज्ञस्यैव तच्छिरः प्रतिदधाति" इत्येव च्छन्दोगाः । 
</details>

<details><summary>भास्करोक्त-विनियोगः</summary>

अतः परं वेदितुः स्तुतिः -
</details>

<details open><summary>विश्वास-प्रस्तुतिः</summary>

य ए॒वं वेद॑ ॥ [16]
</details>

<details><summary>मूलम्</summary>

य ए॒वं वेद॑ ॥ [16]
</details>

<details><summary>भट्टभास्कर-टीका</summary>

**यः एवम्** आरुणकेतुकवृत्तान्तं **वेद** नैनं रुद्रः अयमग्निः आरुणकेतुकः आरुकः भवति । आर्तिं कृत्वा न बाधते । छान्दसः उकञ्; आङ्पूर्वो हिंसायां वर्तते ॥५॥
इत्यारण्यके प्रथमे पञ्चमोऽनुवाकः ॥५॥  
</details>

