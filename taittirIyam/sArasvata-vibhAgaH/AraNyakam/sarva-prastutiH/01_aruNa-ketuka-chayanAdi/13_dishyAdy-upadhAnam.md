+++
title = "१३ दिश्याद्य्-उपधानम्"

+++
अ॒ष्टयो॑नीम॒ष्टपु॑त्राम् ।  
अ॒ष्टप॑त्नीमि॒मां मही᳚म् ।  
अ॒हव्ँ वेद॒ न मे॑ मृत्युः ।  
न चामृ॑त्युर॒घाह॑रत् ।  
अ॒ष्टयो᳚न्य॒ष्टपु॑त्रम् ।  
अ॒ष्टप॑दि॒दम॒न्तरि॑ख्षम् ।  
अ॒हव्ँ वेद॒ न मे॑ मृत्युः ।  
नचामृ॑त्युर॒घाह॑रत् ।  
अ॒ष्टयो॑नीम॒ष्टपु॑त्राम् ।  
अ॒ष्टप॑त्नीम॒मून्दिव᳚म् ।  
[61]




अ॒हव्ँ वेद॒ न मे॑ मृत्युः ।  
न चामृ॑त्युर॒घाह॑रत् ।  
सु॒त्रामा॑णं म॒हीमू॒षु ।  
अदि॑ति॒र्द्यौरदि॑तिर॒न्तरि॑ख्षम् ।  
अदि॑तिर्मा॒ता स पि॒ता स पु॒त्रः ।  
विश्वे॑ दे॒वा अदि॑तिः॒ पञ्च॒जनाः᳚ ।  
अदि॑तिर्जा॒तमदि॑ति॒र्जनि॑त्वम् ।  
अ॒ष्टौ पु॒त्रासो॒ अदि॑तेः ।  
ये जा॒तास्त॒न्वः॑ परि॑ ।  
दे॒वा(2)म् उप॑प्रैथ्स॒प्तभिः॑ ।  
[62]




प॒रा॒मा॒र्ता॒ण्डमास्य॑त् ।  
स॒प्तभिः॑ पु॒त्रैरदि॑तिः ।  
उप॒प्रैत्पू॒र्व्य॑य्ँ युग᳚म् ।  
प्र॒जायै॑ मृ॒त्यवे त॑त् ।  
प॒रा॒मा॒र्ता॒ण्डमाभ॑र॒दिति॑ ।  
ताननुक्र॑मिष्या॒मः ।  
मि॒त्रश्च॒ वरु॑णश्च ।  
धा॒ता चा᳚र्य॒मा च॑ ।  
अꣳश॑श्च॒ भग॑श्च ।  
इन्द्रश्च विवस्वाꣳ॑श्चेत्ये॒ते ।  
हि॒र॒ण्य॒ग॒र्भो ह॒ꣳ॒सश्शु॑चि॒षत् ।  
ब्रह्म॑ जज्ञा॒नन्तदित्प॒दमिति॑ ।  
ग॒र्भः प्रा॑जाप॒त्यः ।  
अथ॒ पुरु॑षस्स॒प्त पुरु॑षः ॥ [63]


