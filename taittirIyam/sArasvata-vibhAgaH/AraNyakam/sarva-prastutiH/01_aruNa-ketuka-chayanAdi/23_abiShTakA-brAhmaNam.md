+++
title = "२३ अबिष्टका-ब्राह्मणम्"

+++

आपो॒ वा इ॒दमा॑सन्त्सलि॒लमे॒व ।  
स प्र॒जाप॑ति॒रेकः॑ पुष्करप॒र्णे सम॑भवत् ।  
तस्यान्त॒र्मन॑सि काम॒स्सम॑वर्तत ।  
इदꣳ सृ॑जेय॒मिति॑ ।  
तस्मा॒द्यत्पुरु॑षो॒ मन॑साऽभि॒गच्छ॑ति ।  
तद्वा॒चा व॑दति ।  
तत्कर्म॑णा करोति ।  
तदे॒षाऽभ्यनू॑क्ता ।  
काम॒स्तदग्रे॒ सम॑वर्त॒ताधि॑ ।  
मन॑सो॒ रेतः॑ प्रथ॒मय्ँयदासी॑त् ।  
[89]




स॒तो बन्धु॒मस॑ति॒ निर॑विन्दन् ।  
हृ॒ति प्र॒दीष्या॑ क॒वयो॑ मनी॒षेति॑ ।  
उपै॑न॒न्तदुप॑नमति ।  
यत्का॑मो॒ भव॑ति ।  
य ए॒वव्ँ वेद॑ ।  
स तपो॑ऽतप्यत ।  
स तप॑स्त॒प्त्वा ।  
शरी॑रमधूनुत ।  
तस्य॒ यन्मा॒ꣳ॒समासी॑त् ।  
ततो॑ऽरु॒णाः के॒तवो॒ वात॑रश॒ना ऋष॑य॒ उद॑तिष्ठन् ।  
[90]




ये नखाः॑ ।  
ते वै॑खान॒साः ।  
ये वालाः॑ ।  
ते वा॑लखि॒ल्याः ।  
यो रसः॑ ।  
सो॑ऽपाम् ।  
अ॒न्त॒र॒तः कू॒र्मं भू॒तꣳ सर्प॑न्तम् ।  
तम॑ब्रवीत् ।  
मम॒ वै त्वङ्मा॒ꣳ॒सा ।  
सम॑भूत् ।  
[91]




नेत्य॑ब्रवीत् ।  
पूर्व॑मे॒वाहमि॒हास॒मिति॑ ।  
तत्पुरु॑षस्य पुरुष॒त्वम् ।  
स स॒हस्र॑शीर्षा॒ पुरु॑षः ।  
स॒ह॒स्रा॒क्षस्स॒हस्र॑पात् ।  
भू॒त्वोद॑तिष्ठत् ।  
तम॑ब्रवीत् ।  
त्वव्ँ वै पूर्वꣳ॑ सम॑भूः ।  
त्वमि॒दं पूर्वः॑ कुरु॒ष्वेति॑ ।  
स इ॒त आ॒दायापः॑ ।  
[92]




अ॒ञ्ज॒लिना॑ पु॒रस्ता॑दु॒पाद॑धात् ।  
ए॒वाह्ये॒वेति॑ ।  
तत॑ आदि॒त्य उद॑तिष्ठत् ।  
सा प्राची॒ दिक् ।  
अथा॑रु॒णः के॒तुर्द॑क्षिण॒त उ॒पाद॑धात् ।  
ए॒वाह्यग्न॒ इति॑ ।  
ततो॒ वा अ॒ग्निरुद॑तिष्ठत् ।  
सा द॑क्षि॒णा दिक् ।  
अथा॑रु॒णः के॒तुः प॒श्चादु॒पाद॑धात् ।  
ए॒वा हि वायो॒ इति॑ ।  
[93]




ततो॑ वा॒युरुद॑तिष्ठत् ।  
सा प्र॒तीची॒ दिक् ।  
अथा॑रु॒णः के॒तुरु॑त्तर॒त उ॒पाद॑धात् ।  
ए॒वाहीन्द्रेति॑ ।  
ततो॒ वा इन्द्र॒ उद॑तिष्ठत् ।  
सोदी॑ची॒ दिक् ।  
अथा॑रु॒णः के॒तुर्मध्य॑ उ॒पाद॑धात् ।  
ए॒वाहि पूष॒न्निति॑ ।  
ततो॒ वै पू॒षोद॑तिष्ठत् ।  
सेयन्दिक् ।  
[94]




अथा॑रु॒णः के॒तुरु॒परि॑ष्टादु॒पाद॑धात् ।  
ए॒वा हि देवा॒ इति॑ ।  
ततो॑ देवमनु॒ष्याः पि॒तरः॑ ।  
ग॒न्ध॒र्वा॒प्स॒रस॒श्चोद॑तिष्ठन् ।  
सोर्ध्वा दिक् ।  
या वि॒प्रुषो॑ वि॒परा॑पतन् ।  
ताभ्योऽसु॑रा॒ रक्षाꣳ॑सि पिशा॒चाश्चोद॑तिष्ठन् ।  
तस्मा॒त्ते परा॑ऽभवन् ।  
वि॒प्रुड्भ्यो॒ हि ते सम॑भवन् ।  
तदे॒षाऽभ्यनू॑क्ता ।  
[95]




आपो॑ ह॒ यद्बृ॑ह॒तीर्गर्भ॒माय॑न् ।  
दक्ष॒न्दधा॑ना ज॒नय॑न्तीस्स्वय॒म्भुम् ।  
तत॑ इ॒मेऽध्यसृ॑ज्यन्त॒ सर्गाः॑ ।  
अद्भ्यो॒ वा इ॒दꣳ सम॑भूत् ।  
तस्मा॑दि॒दꣳ सर्वं॒ ब्रह्म॑ स्वयं॒भ्विति॑ ।  
तस्मा॑दि॒दꣳ सर्व॒ꣳ॒ शिथि॑लमि॒वाऽध्रुव॑मिवाभवत् ।  
प्र॒जाप॑ति॒र्वाव तत् ।  
आ॒त्मना॒ऽऽत्मान॑व्विं॒धाय॑ ।  
तदे॒वानु॒ प्रावि॑शत् ।  
तदे॒षाऽभ्यनू॑क्ता ।  
[96]




वि॒धाय॑ लो॒कान् वि॒धाय॑ भू॒तानि॑ ।  
वि॒धाय॒ सर्वाः॑ प्र॒दिशो॒ दिश॑श्च ।  
प्र॒जाप॑तिः प्रथम॒जा ऋ॒तस्य॑ ।  
आ॒त्मना॒ऽऽत्मान॑म॒भि सव्ँ वि॑वे॒शेति॑ ।  
सर्व॑मे॒वेदमा॒प्त्वा ।  
सर्व॑मव॒रुध्य॑ ।  
तदे॒वानु॒ प्रवि॑शति ।  
य ए॒वव्ँ वेद॑ ॥ [97]

