+++
title = "१४ आदित्योपधानम्"

+++

अथादित्यस्याष्टपु॑रुष॒स्य ।  
वसूनामादित्यानाँ स्थाने स्वतेज॑सा भा॒नि ।  
रुद्राणामादित्यानाँ स्थाने स्वतेज॑सा भा॒नि ।  
आदित्यानामादित्यानाँ स्थाने स्वतेज॑सा भा॒नि ।  
सताँ॑ सत्या॒नाम् ।  
आदित्यानाँ स्थाने स्वतेज॑सा भा॒नि ।  
अभिधून्वता॑मभि॒घ्नताम् ।  
वातव॑तां म॒रुताम् ।  
आदित्यानाँ स्थाने स्वतेज॑सा भा॒नि ।  
ऋभूणामादित्यानाँ स्थाने स्वतेज॑सा भा॒नि ।  
विश्वेषा॑न्देवा॒नाम् ।  
आदित्यानाँ स्थाने स्वतेज॑सा भा॒नि ।  
सव्ँवत्सर॑स्य स॒वितुः ।  
आदित्यस्य स्थाने स्वतेज॑सा भा॒नि ।  
ओं भूर्भुव॒स्स्वः॑ ।  
रश्मयो वो मिथुनं मा नो मिथु॑नँ री॒ढ्वम् ॥ [67]

