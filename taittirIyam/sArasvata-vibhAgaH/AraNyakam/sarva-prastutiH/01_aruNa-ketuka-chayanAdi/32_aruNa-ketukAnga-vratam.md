+++
title = "३२ अरुण-केतुकाङ्ग-व्रतम्"

+++


सव्ँवथ्सरमेत॑द्व्रत॒ञ्चरेत् ।  
द्वौ॑ वा मा॒सौ ।  
नियमस्स॑मासे॒न ।  
तस्मिन्नियम॑विशे॒षाः ।  
त्रिषवणमुदको॑पस्प॒र्शी ।  
चतुर्थकालपान॑भक्त॒स्स्यात् ।  
अहरहर्वा भैक्ष॑मश्नी॒यात् ।  
औदुम्बरीभिस्समिद्भिरग्निं॑ परि॒चरेत् ।  
पुनर्मामैत्विन्द्रियमित्येतेनानु॑वाके॒न ।  
उद्धृतपरिपूताभिरद्भिः कार्य॑ङ्कुर्वी॒त ।  
[129]




अ॑सञ्च॒यवान् ।  
अग्नये वायवे॑ सूर्या॒य ।  
ब्रह्मणे प्र॑जाप॒तये ।  
चन्द्रमसे न॑ख्षत्रे॒भ्यः ।  
ऋतुभ्यस्सव्ँव॑थ्सरा॒य ।  
वरुणायारुणायेति व्र॑तहो॒माः ।  
प्र॒व॒र्ग्यव॑दादे॒शः ।  
अरुणाः का॑ण्डऋ॒षयः ।  
अरण्ये॑ऽधीयी॒रन् ।  
भद्रङ्कर्णेभिरिति द्वे॑ जपि॒त्वा ।  
[130]




महानाम्नीभिरुदकꣳ स॑ꣵस्प॒र्श्य ।  
तमाचा॑र्यो द॒द्यात् ।  
शिवा नश्शन्तमेत्योषधी॑राल॒भते ।  
सुमृडीके॑ति भू॒मिम् ।  
एवम॑पव॒र्गे ।  
धे॑नुर्द॒ख्षिणा ।  
कꣳसव्ँ वास॑श्च ख्षौ॒मम् ।  
अन्य॑द्वा शु॒क्लम् ।  
य॑थाश॒क्ति वा ।  
एवꣵ स्वध्याय॑धर्मे॒ण ।  
अरण्ये॑ऽधीयी॒त ।  
तपस्वी पुण्यो भवति तपस्वी पु॑ण्यो भ॒वति ॥ [131]