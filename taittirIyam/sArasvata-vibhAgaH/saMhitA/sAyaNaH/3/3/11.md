+++
title = "११"

+++
(अथ तृतीयकाण्डे तृतीयप्रपाठके एकादशोऽनुवाकः)।  
इ॒दं वा॑मा॒स्ये॑ ह॒विः प्रि॒यमि॑न्द्राबृहस्पती।  
उ॒क्थं मद॑श्च शस्यते। अ॒यं वां॒ परि॑ पि-  
च्यते॒ सोम॑ इन्द्राबृहस्पती। चारु॒र्मदा॑य  
पी॒तये॑। अ॒स्मे इन्द्राबृहस्पती र॒यिं ध॑त्तꣳ  
शत॒ग्विन॑म्। अश्वा॑न्तꣳ सह॒स्रिण॑म्। बृह॒-  
स्पति॑र्नः॒ परि॑ पातु प॒श्चा॑दु॒त्तोत्त॑रस्मा॒दध॑-  
रादघा॒योः। इन्द्रः॑ पु॒रस्ता॑दु॒त म॑ध्य॒तो नः॒  
सखा॒ सखि॑भ्यो॒ वरि॑वः कृणोतु। वि ते॒  
विष्व॒ग्वात॑जूतासो अग्ने॒ भामा॑सः (१)  
शु॒चे॒ शुच॑यश्चरन्ति। तु॒वि॒म्र॒क्षासो॑ दि॒व्या  
नव॑ग्वा॒ वना॑ वनन्ति धृष॒ता रुजन्तः॑। त्वा-  
म॑ग्ने॒ मानु॑षीरीडते॒ विशो होत्रा॒वि॒दं विवि॑-  
चिꣳ रत्न॒धात॑मम्। गुहा॒ सन्त॑ꣳ सुभग  
विश्वद॑र्शतं तुविष्म॒णसꣳ सु॒यजं॑ घृत॒श्रिय॑म्।  
धा॒ता द॑दातु नो र॒यिमीशा॑नो॒ जग॑त॒स्पतिः॑।  
स नः॑ पू॒र्णेन॑ वावनत्। धा॒ता प्र॒जाया॑ उ॒त-  
रा॒य ई॑शे धा॒तेदं विश्वं॒ भुव॑नं जजान। धा॒ता  
पु॒त्रं यज॑मानाय॒ दाता॑ [ २ ] तस्मा॑ उ  
ह॒व्यं घृ॒तव॑द्विधेम। धा॒ता द॑दातु नो र॒यिं  
प्राचीं॑ जी॒वातु॒मक्षि॑ताम्। व॒यं दे॒वस्य॑ धी-  
महि सुम॒तिꣳ स॒त्यरा॑धसः। धा॒ता द॑दातु

[[1642]]

दा॒शुषे॒ वसू॑नि प्र॒जाका॑माय मी॒ढुषे॑ दुरो॒णे।  
तस्मै दे॒वा अ॒मृताः॒ सं व्य॑यन्तां॒ विश्वे दे॒-  
वासो॒ अदि॑तिः स॒जोषाः॑। अनु॑ नो॒ऽद्यानु॑-  
मतिर्य॒ज्ञं दे॒वेपु मन्यताम्। अ॒ग्निच॑ हव्य॒-  
वाह॑नो॒ भव॑तां दा॒शुषे॒ मयः॑। अन्विद॑नुमते॒  
त्वम् (३) मन्या॑सै॒ शं च॑ नः कृधि।  
क्रत्वे॒ दक्षा॑य नो हिनु॒ प्र ण॒ आयू॑ꣳषि ता-  
रिषः। अनु॑ मन्यतामनु॒मन्य॑माना प्र॒जाव॑-  
न्तꣳ र॒यिमक्षीय॑माणम्। त॒स्यै॑ व॒यꣳ हेड॑-  
सि॒ माऽपि॑ भूम॒ सा नो॑ दे॒वी सु॒हवा॒ शर्म॑  
यच्छतु। यस्या॑मि॒दं प्र॒दिशि॒ यद्वि॒रोच॒तेऽ-  
नु॑मतिं॒ प्रति॑ भूषन्त्या॒यवः॑। यस्या॑ उ॒पस्थ॑  
उ॒र्व॑न्तरि॑क्षꣳ सा नो॑ दे॒वी सु॒हवा॒ शर्मं॑ यः  
च्छतु [४ ] रा॒काम॒हꣳ सु॒हवाꣳ सुष्टु॒ती  
हुवे शृ॒णोतु॑ नः सु॒भगा॒ बोध॑तु॒ त्मना॑। सी-  
व्य॒त्वपः॑ सृ॒च्याऽच्छिद्यमानया॒ ददा॑तु वी॒रꣳ  
श॒तदा॑यमु॒क्थ्य॑म्। यास्ते राके सु॒ तयः॑  
मु॒पेश॑सो॒ यामि॒र्ददा॑सि दा॒शुषे वसू॑नि। ता  
भि॑र्नो अ॒द्य सु॒मना॑ उ॒पागा॑हि सहस्रपो॒षꣳ  
सु॑भगे॒ ररा॑णा। सिनी॑वालि॒ या सुपा॒णिः।  
कु॒हूम॒हꣳ सु॒भगां॑ विद्म॒नाप॑सम॒स्मिन्य॒ज्ञे सु॒-

[[1643]]

हवां॑ जोहवीमि। सा नो ददातु॒ श्रव॑णं पि-  
तृ॒णां तन्या॑स्ते देवि ह॒विषा॑ विधेम। कु॒हू॒  
र्देवानाम॒मृ॑तस्य॒ पत्नी॒ हव्या॑ नो अ॒स्य ह॒  
विषश्चिकेतु। सं दा॒शुषे कि॒रतु॒ भूरि॑ वा॒-  
मꣳ रा॒यस्पोषं॑ चिकि॒तुषे॑ दधातु [ ५ ]॥  
(भामा॑सो॒ दाता॒ त्वम॒न्तरि॑क्ष॒ꣳ सा नो॑ दे॒वी सु॒हवा॒ शर्म॑ यच्छतु॒  
श्रव॑णं॒ चतु॑र्विꣳशतिश्च)।

इति कृष्णयजुर्वेदीयतैत्तिरीयसंहितायां तृतीयाष्टके  
तृतीयप्रपाठके एकादशोऽनुवाकः॥११॥  
अग्ने तेजस्विन्वायुर्वस॑व ए॒तद्वा अ॒पां ना॑म॒धेयं॑ वा॒युर॑सि दे॒वा वै  
यद्य॒ज्ञेन॑ प्र॒जाप॑तिर्देवासु॒राना॑यु॒र्दा ए॒तं युवा॑न॒ꣳ सूर्यो दे॒व इ॒दं वा॒मेका॑दश॥११॥  
अग्ने॑ तेजस्विन्वा॒युर॑सि॒ छन्द॑सां वी॒य मा॒तरं॑ च॒ षट्त्रिꣳशत् ॥३६॥  
हरिः॑ ॐ।

इति कृष्णयजुर्वेदीयतैत्तिरीयसंहितायां तृतीयाष्टके  
तृतीयः प्रपाठकः॥३॥  
( अथ तृतीयकाण्डे तृतीयप्रपाठके एकादशोऽनुवाकः)।  
दशमे पाशुकं गर्भप्रायश्चित्तमुदीरितम्।  
अथैकादश याज्या पुरोनुवाक्या स्तत्रैन्द्राबार्हस्पत्यपुरोनुवाक्या-इदं वामास्य इति यं कामयेत राज यमनपोब्धो जायेतेति चरौ। पाठस्तु —  
इदं वामास्य इति। हे इन्द्राब्रृहस्पती इदं हविर्वामास्ये प्रियमस्तु हुयते

[[1644]]

वा। उक्थं शस्त्रं मदो हर्षहेतुः प्रतिगरश्च शस्यते युवामे (वां प्र) तत्यिर्थः तत्रैव याज्या —  
अयं वा परीति। अयं हवीरूपः सोमो वां परिविच्यते युवाभ्यामर्थे परित्यज्यते। हे इन्द्राब्रृहस्पती चारुरयं वां युतयोः पीतये मदाय च परिषिच्यते। तत्रैव विकल्पिता पुरोनुवाक्या —  
अस्मे इति। हे इन्द्राब्रृहस्पती युवामस्मभ्यं शतग्विनमश्वावान्तं सहस्रिणं च रयिं धत्तम्। तत्रैव याज्या —  
बृहस्पतिर्न इति। बृहस्पर्तिर्नोऽस्मान्पश्चादुतापि चोत्तरस्मादधराच्चाधायोर्हि-सकात्पातु। इन्द्रश्च पुरस्तादुप मध्यतो नः पातु। सखा सखिभ्योऽस्मभ्यं सस्वा बृहस्पतिरिन्द्रश्च वरिवः सुखं कृणोतु। यस्याऽऽहिताग्नेरन्पैरन्यरैग्निभिरग्नयः सꣳसृज्यन्त इत्यत्र विविचीष्टौ पुरोनूवाक्या —  
वि ते विश्वगिति। हेऽग्ने शुचे ते शुचयो दीप्तयो विष्वक्सर्वतो विचरन्ति। कीदृशो वातजूतासो वायुना प्रेरिता भामासोऽन्याग्निमिश्रणेन क्रोधनशीलास्तुविभ्रक्षासो बहूनां शोधका दिव्या द्युलोकस्थानार्हा नवग्बा नूतनगतयो नित्याभिनवा इत्यर्थः। धृषता रुजन्तो धर्षणेन बलात्कारेण वैगुण्यभङ्गं कुर्वन्तः। तथाविधा दीप्तिविशेषा वनाऽस्मदीयानि वननीयानि हवींषि वनन्ति संभजन्ताम्। तत्रैव याज्यामाह —  
त्वामग्ने मानुषीरिति। हे सभग सौभाग्ययुक्ताग्ने मानुषीर्विशो मनुष्यरूपाः प्रजास्त्वामीडते स्तुवन्ति। क्रीदृशं त्वां होत्राविदं होमविशेषाभिज्ञं विविचिं  
मिश्रितानामग्नीनां विवेचकं रत्नधातमं रत्नमण्यादिनां धनानामतिशयेन संपादकं गुहा गोप्येषु मन्त्रेषु स्थानेषु वा सन्तं वर्तमानं विश्वस्य प्रदर्शयितारं तुविष्मणसं संप्रवृद्धमनस्कं सुयजं सुष्ठु यष्टुं सक्यं घृतश्रियं घृतसेविनम्।  
अथ देविकाख्यानां हविषां याज्यानुवाक्या उच्यन्ते। तानि हवींषि देविका निर्वप्रेत्प्रजाकाम इत्यादो विहितानि। तेषां स्वरूपं तत्रैवाऽऽम्नातम् — ‘घात्रे पुरोडाशं द्वादशकपालं निर्वपत्यनुमत्यै चरुꣳराकायै चरुꣳसिनविल्यै चरुं कुह्वै चरुम्” इति।

[[1645]]

तत्र प्रथमे हविषि पुरोनुवाक्यामाह —  
धाता दादत्विति। धाता विश्वस्य धारयिता जगतस्पतिर्जगतः पालक-ईशानः परमेश्वरो नोऽस्मभ्यं रयिं धनं ददातु। स परमेश्वरो नोऽस्मान्पूर्णेन समृद्धेन धनेन वावानत्संभजतां संयोजयत्वित्यर्थः। तत्रैव याज्यामाह —  
धाता प्रजाया इति। अयं धाता प्रजायाः पुत्रादेरीश ईष्टे स्वामी भवति। उतापि च राय ईशे धनस्यापि स्वामी भवति। धाता सर्वमिदं भुवनं प्राणिजातं जजानोत्पादितवान्। स च धाता यजमानाय पुत्रं दास्यति। तस्मा उ तथाविधायैव देवाय हव्यमिदं घृतवद्विधेम घृतयुक्तं करवाम।  
अथ तत्रैव विकल्पितामन्यां पुरोनुवाक्यामाह —  
धाता ददातु न इति। स च धाता जीवातुमक्षितां जीवनाय पर्याप्तामक्षीणां प्राचीं प्रकर्षेणास्मास्वनुकुलां रयिं नोऽस्मभ्यं ददातु। सत्यराधसः सत्येन यज्ञेनाऽऽराधकावयं देवस्य सुसतिमनुग्रहयुक्तं चित्तं धीमहि ध्यायेम प्रार्थयाम इत्यर्थः अथ तत्रैव विकल्पितामन्यां याज्यमाह —  
धाता ददात्विति। स धाता दाशुषे हविर्दत्तवते यजमानाय वसूनि ददातु। कीदृशाय। प्रजाकामाय दुरोणे स्वगृहे मीढुषे देवानाज्येन सेचितवते। अमृता मरणरहिता विश्वे देवासः सर्वे देवाः सजोषाः समानमीतिरदितिर्देवाश्च तस्मै तथाविधयजमानार्थं संव्ययन्तां तद्गृहे संवृत्यावातिष्ठन्ताम्।  
अथ द्वितीयहविषः पुरोवाक्यामाह —

अनु नोऽद्योति। अद्यास्मिश्नियमनुमतिशब्दाभिधेया देवता नोऽस्माकमिमं यज्ञं देवष्वनुमन्यतां देवानामग्रे प्रशंसावित्यर्थः। हव्यवाहनोऽग्निश्च दाशुषे हविर्दत्तवते यजमानाय मयो भवतां सुखं भावयत। तत्रैव याज्यमाह —  
अष्न्विदनुमत इति। हेऽनुमते त्वमन्विदन्वेव मन्यासै सर्वथेदमनुमन्य-स्वेत्यर्थः। किंच नोऽस्मभ्यं शं कृधि सुखं कुरु। किंच नोऽस्माकं दक्षाय क्रत्वेदक्षक्रतौ समृद्धयागे हिनु प्रीतियुक्ता भव। किंच नोऽस्माकमायूंषि चिरकालजीवनादि प्रतारिषः प्रकर्षेण संपादय।

[[1646]]

अथ तत्रैव विकल्पितामन्यां पुनरनुवाक्यामाह  
अनु मन्यतामिति। अनुमन्यमाना सेयमनुमतिर्देवी प्रजावन्तं पुत्रादियुक्तमक्षीयमाणं क्षयरहितम्। एवंभूतं रयिं धनं (न) पोषमनुमन्यताम्। वयं तस्यै स्या अनुमतेर्देव्या हडसि क्रोधे स्थिता मा भूम। अपिशब्दादौदासीन्येऽपि मा भूम, किंत्वनुग्रह एव भूयास्म। सा च देवी सुहवा सुष्ठ्वाड्वातुं शक्या सती नोऽस्मभ्यं शर्म यच्छतु सुखं ददातु। अथ तत्रैव विकल्पितामन्यां याज्यामाह —  
यस्यामिदभिति। यज्जगाद्विरोचते विविधं भासते तदिदं जगद्यस्यामनुमतिदेव्यां वर्तते। कीदृश्यां प्रदिशि प्रकर्षेण दिशत्याज्ञापयती प्रदिक्तस्याम्। अनुमत्याज्ञाधीनमशेषं जगदित्यर्थः। तामिमामनुमतिं प्रति आयवो गन्तरो यजमाना भूषन्ति हविर्भिरलं कुर्वन्ति। किंच यस्या उपस्थः शरीरैकदेशस्तत्स्थानीयमुर्वन्तरिक्षं महदिदमाकाशं विश्वव्यापित्वेन तस्या अवस्थितत्वात्। सा न इत्यादि पूर्ववत्। अथ तृतीयस्य हविषः पुरोनुवाक्यामाह —  
राकाभहमिति। सुह्वां सुखेनाऽऽह्वातुं शक्यां राकां देवीमहं सुष्ठुति शोभनया स्तुत्या हुव आह्वयामि। सुभगा सौभाग्ययुक्ता सा देवी नोऽस्माकमाह्वानं शृणोतु। श्रुत्वा च बुध्यताभस्मदभिमेतमात्मनैव। किंचाच्छिद्यमानयाऽविच्छिन्नया सूचीसदृश्याऽनुग्रहबुद्ध्याऽपःकर्म सीव्यतु निबिडं करोतु। निर्दोषं करोत्वित्यर्थः। ततः शतदायं बहुधनमुक्थ्यं स्तोत्रशस्त्रादिसहितं वीरं पुर्त्रं ददातु। तत्रैव याज्यमाह —  
यास्ते राका इति। हे राके तव याः सुमतयः सुपेशसः शोभनक्रियायुक्ताः सन्ति। किंच याभिः सुमतिभिर्दाशुषे यजमानाय वसूनि ददासि, अथा (द्या) स्मिन्यज्ञे सौमनस्ययुक्ता सती ताभिः सुमतिभिरनुग्रहरूपभिर्नोऽस्मानुपागृह्यनुगृहाण। सुभग इति देव्याः संबोधनम्। किं कुर्वती देवी। सहस्रपोषं रराणा सहस्रसंख्यायुक्तां पुष्टिं ददती।  
अथ चतुर्थे हविषि याज्यापुरोनुवाक्ययोः प्रतीके दर्शयति —  
सिनिवालीति। सिनीवालि पृथुष्टुक इति पुरोनुवाक्या। या सुपाणीः

[[1647]]

स्वङ्गुरिरिति याज्या। एतच्चोभयमाग्निना रयिमश्नवदित्यनुवाके व्याख्यातम्।  
अथ पञ्चमस्य हविषः पुरोनुवाक्यामाह —  
क्रुहूमहमिति। कुहूशब्दाभिधेयां देवतामहमस्मिन्यज्ञे जोहवीमि भृशमाह्वयामि। कीदृशीं, सुभगां सौभाग्ययुक्तां विद्मनापसं विदितकर्माणं सुहवां सु खेनाऽऽह्वातुं शक्याम्। सा कुहूर्देवो नः पितृणामस्मदीयानां पूर्वेषां श्रवजं श्रोतुं योग्यं यशो ददातु। हे देवी तस्यास्ते तथाविधायास्तव हविषा विधेम परिचर्यां करवाम। तत्रैव याज्यामाह —  
कुहूर्देवानामिति। इयं कुहूर्देवी नोऽस्मदीयस्यास्य हविपश्चिकेतु सारं जानातु। कीदृशी कुहूर्देवानां संबन्धि यदमृतं दर्शपूर्णमासादिहवीरूपं तस्य पत्नी पालयित्री। हव्याऽऽह्वानपृच्छार्हा। तादृशी देवी दाशुषे यजमानाय भूरि भूयिष्ठं वामं वननीयं पारलौकिकं फलं संकिरतु सम्यग्ददातु। किंच चिकितुषे त्वदीयमहिमानं ज्ञानवते यजमानाय रायस्पोषं दवातु धनपुष्टिं संपादयतु। अत्र विनियोगसंग्रहः-

भवेदिदं वामित्यैन्द्राबार्हस्पत्ये चतुष्टयम्।  
वि ते विविचिमद्यागे धातेत्येतच्चतुष्टयम्॥  
देविकास्वाद्ययागे स्यादन्वित्यनुमते चरौ।  
चतुष्टयं स्याद्राकां तु राकादेव्याश्चरौ तथा।  
सिनी या सु सिनीवाल्याः कुहूं कुह्वाश्च विंशतिः॥

इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये तृतीयकाण्डे  
तृतीयप्रपाठक एकादशोऽनुवाकः॥११॥

वेदार्थस्य प्रकाशेन तमो हार्दं निवारयन्।  
पुमर्थांश्चतुरो देयाद्विद्यातीर्थमहेश्वरः॥

[[1648]]

इति श्रीमद्विद्यातीर्थमहेश्वरपरातारस्य श्रीमद्राजाधिराजपरमेश्वरस्य  
श्रीवीरबुक्कमहाराजस्याऽऽज्ञापरिपालकेन माधवाचार्येण विरचिते  
वेदार्थप्रकाशे कृष्णयजुर्वेदीयतैत्तिरीयसंहिताभाष्ये  
तृतीयकाण्डे तृतीयः प्रपाठकः॥३॥