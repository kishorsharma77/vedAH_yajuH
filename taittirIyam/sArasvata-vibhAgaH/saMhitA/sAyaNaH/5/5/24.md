+++
title = "२४"

+++
(अथ पञ्चमकाण्डे पञ्चमप्रपाठके चतुर्विंशोऽनुवाकः)।  
तृतीयं संघमाह —  
अग्नेयऽनीकवत इति। रोहिताञ्जिर्लोहितलिङ्गः। अघोरामौ व्याख्यातौ। रजतनाभी शुक्लनाभी। पिशङ्गौ गोरोचनवर्णौ। तूपरौ शृङ्गहीनौ। कल्माष उक्तः। एकशितिपाच्छ्वेतैकपादः। पेत्वो गलितमुष्को मेषः।  
अत्रास्य प्रपाठकस्य विनियागसंग्रहः-  
औपानुवाक्ये ये मन्त्रा आम्नातास्तानथ ब्रुवे।  
आग्नेयीत्रिष्टुभौ हौत्रे विद्याद्वायुमतीद्वयम्॥  
पीवोन्नामि(नि)ति विज्ञेयं हिरण्येति चतुर्थकम्।  
प्रजापतिस्त्वा भूस्पर्शे ह्यग्ने युक्ष्वाद्वयाहुतिः॥  
चित्रं देवेति सौरी स्याद्यास्ते या वोयजुर्द्वयम्।  
चित्तिं जुहोमीति होमः स्पृशेच्चित्तिमचित्तितः॥  
मन्त्रा हिरण्येष्टकानां विश्वकर्मेति पञ्च हि।  
प्राजापत्यादिपदतो मन्त्रभेदोऽवगम्यताम्॥  
इष्टकाः स्वयमातृण्णा निदध्याव्द्याहृतित्रयात्।  
पुनर्दिक्षु चतुस्रस्ताः प्राणायेति चतुष्टयात्॥  
पदभेदान्मन्त्रभेदास्त्वा चक्ष्वित्यनुषज्यते।  
अह्नां रूपाणीष्टकाः स्युरग्न आ याहिपञ्चकात्॥  
लोकं पृणेतिमन्त्रस्य नान्तरोऽनुचरो भवेत्।  
इन्द्रं विश्वा ऋगैन्द्री स्याद्यत्ते पञ्चोपतिष्ठते॥  
हेऽग्नयो बहुर्भिर्मन्त्रैः प्रयास्यन्नुपतिष्ठते।  
सामनामानि गायत्रं बृहत्तद्वद्रथंतरम्॥  
ऋतुस्थायज्ञायज्ञियं वारवन्तीयकं तथा।  
श्यैतं प्रजापतेर्हृच्च पृष्टं स्तोत्रार्थसाम हि॥  
पक्ष्याकारं चितं वह्निं तैरुक्तैरुपतिष्ठते।  
आत्मेष्टका उपदध्यात्प्राच्या त्वेत्यादिपञ्चभिः॥
___________
१ क. पृष्टस्तो।

[[2446]]

श्रीमत्सायणाचार्यविरचितभाष्यसमेता — (५ पञ्चमकाण्डे —  
(अश्वमेघशेषभूततृतीयग्राभ्यपशुसंघविधिः)  
अग्ने होमः पञ्चभिः स्याददुध्राद्यैर्मन्त्रभेदनम्।  
चित्यारोहे जपेद्वाङ्मे यो रुद्रो निक्षिपेच्चरुम्॥  
वसवस्त्वापञ्चमन्त्रैः प्रोक्षेदाज्येन संचितम्।  
समीची सर्पहोमः स्याद्रक्षितेत्यनुषज्यते॥  
हेतयस्तु महाहोमो वातनामानुषज्यते।  
इमं स्तनं पूर्णहोम इति मन्त्रा इहेरिताः॥  
इन्द्राय राज्ञ इत्युक्ता एकादशिनीनामकाः।  
दशिन्याख्याश्च पशवस्ते सर्वेऽप्यश्वमेधकाः॥  
इति श्रीमत्सायणाचार्यविरचिते माधवीये वेदार्थप्रकाशे कृष्णयजु-  
र्वेदीयतैत्तिरीयसंहिताभाष्ये पञ्चमकाण्डे पञ्चमप्रपाठके  
चतुर्विंशोऽनुवाकः॥२४॥
________

वेदार्थस्य प्रकाशेन तमो हार्दं निवारयन्।  
पुमर्थांश्चतुरो देयाद्विद्यातीर्थमहेश्वरः॥  
इति श्रीमद्विद्यातीर्थमहेश्वरापरावतारस्य श्रीमद्राजाधिराजपरमेश्वरस्य  
श्रीवीरबुक्कमहाराजस्याऽऽज्ञापरिपालकेन माधवाचार्येण विरचिते  
वेदार्थप्रकाशे कृष्णयजुर्वेदीयतैत्तिरीयसंहिताभाष्ये पञ्चम  
काण्डे पञ्चमः प्रपाठकः॥५॥

[[2447]]