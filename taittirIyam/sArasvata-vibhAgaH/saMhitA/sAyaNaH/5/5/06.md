+++
title = "०६"

+++
(अथ पञ्चमाष्टके पञ्चमप्रपाठके षष्ठोऽनुवाकः)।  
अग्न॒ आ या॑हि वी॒तय॒ इत्या॒हाह्व॑तै॒वैन॑ —  
म॒ग्निं दू॒तं वृ॑णीमह॒ इत्या॑ह हू॒त्वैवैनं॑ वृणी  
ते॒ऽग्निना॒ ग्निः समि॑ध्यत॒ इत्या॑ह॒ समिन्ध  
ए॒वैन॑म॒ग्निर्वृ॒त्राणि॑ जङ्घन॒दित्या॑ह॒ समि॑द्ध  
ए॒वास्मि॑न्निन्द्रि॒यं द॑धात्य॒ग्नेः स्तोमं॑ मनामह॒  
इत्या॑ह मनु॒त ए॒वैनमे॒तानि॒ वा अह्ना॑ꣳ रू॒  
पाणि॑ (१) अन्व॒हमे॒वैनं॑ चिनु॒तेऽवाहना॑ꣳ  
रू॒पाणि॑ रुन्धे ब्रह्मवा॒दिनो॑ वदन्ति॒ कस्मा॑ —  
त्स॒त्याद्या॒तया॑म्नीर॒न्या इष्ट॑का॒ अया॑तयाम्नी  
लोकंपृणेत्यै॑न्द्रा॒ग्नी हि बार्हस्प॒त्येति॑ ब्रूया  
दिन्द्रा॒ग्नी च॒ हि दे॒वानां॒ बृह॒स्पति॒श्चाया॑त —  
यामानोऽनुच॒रव॑ती भव॒त्यजा॑मित्वायानु॒ष्टु॒ —  
भाऽनु॑ चरत्या॒त्मा वै लो॑कंपृ॒णा प्रा॒णो॑ऽनु॒ —  
ष्टुप्तस्मा॑त्प्रा॒णः सर्वा॒ण्यङ्गा॒न्यनु॑ चरति॒ ता  
अ॑स्य॒ सूद॑दोहसः (२) इत्या॑ह॒ तस्मा॒त्पुरु॑ —  
षिपरुषि॒ रसः॒ सोम॑ꣳ श्रीणन्ति॒ पृश्न॑य॒ इ —  
त्या॒हान्नं॒ वै पृश्न्यन्न॑मे॒वाव॑ रुन्धे॒ऽर्कोवा अ॒ —  
ग्निर॒र्कोऽन्न॒मन्न॒मे॑वाव॑ रुन्धे॒ जन्भ॑न्दे॒वानां॒  
विश॑स्त्रि॒ष्वा रो॑च॒ने दि॒व इत्या॑हे॒माने॒वास्मै॑  
लो॒कान्ज्योति॑ष्मतः करोति॒ यो वा इष्ट॑का —  
नां प्रति॑ष्ठा वेद॒ प्रत्ये॒व ति॑ष्ठति॒ तया॑ दे॒वत॑

[[2412]]

श्रीमत्सायणाचार्यविरचितभाष्यसमेता-- (५ पञ्चमकाण्डे —  
(अश्वमेधीयस्तोत्रसंवन्घ्यृगाद्यभिधानम्)  
याऽङ्गिरस्वद्ध्रुवा सीदेत्याहैषा वा इष्टकाना  
प्रतिष्ठा य एवं वेद प्रत्येव तिष्ठति (३)॥  
(रूपाणि सूददोहसस्तया षोडश च)।  
इति कृष्णयजुर्वेदीयतैत्तिरीयसंहितायां पञ्चमाष्टके  
पञ्चमप्रपाठके षष्ठोऽनुवाकः॥ ६॥
___________
(अथ पञ्चमकाण्डे पञ्चमप्रपाठके षष्ठोऽनुवाकः।  
हिरण्यस्वयमातृण्णाभिधाः पञ्चम ईरिताः।  
अथ षष्ठेऽह्नां रूपादयः कथ्यन्ते।  
यदुक्तं सूत्रकारेण “अग्न आ याहि वीयतेऽग्निं दूतं वृणीमहेऽग्निनाऽग्निः समिध्यतेऽग्निर्वृत्राणि जङ्वनदग्नेः स्तोमं मनामहे सिध्रमद्य दिविस्पृशम्। देवस्य द्रविणस्यव इति पञ्चाह्नां रूपाणि” इति। तदिदं विधातुं मन्त्राणां तात्पर्याणि क्रमेण दर्शयति —  
अग्न आ याहीति। प्रथममन्त्र आयाहीत्युक्तत्वादाह्लानं प्रतीयते। द्वितीये तु वृणीमह इत्युक्तवादाहूय पश्चाद्वरणं प्रतीयते। तृतीये तु समिध्यत इत्युक्तत्वात्समिन्धनं प्रतीयते। चतुर्थे तु वृत्राणि जङ्घनदिति शत्रुवधोक्तेः सामर्थ्यं प्रतीयते। पञ्चमे तु मनामह इत्युक्तत्वान्मननं प्रतीयते। तत्र प्रथमद्वितीयौ होतृकाण्डे प्र वो वाजा इत्यनुवाके समाम्नातौ। तौ चास्माभिर्द्वितीयकाण्डस्य पञ्चमप्रपाठके सामिधेनीब्राह्मणे व्याख्याता। तृतीयो यस्त्वा हृदेत्यनुवाके समाम्नातत्वात्तत्रैव व्याख्यातः। चतुर्थस्तु चतुर्थकाण्डस्य तृतीयप्रपाठकस्यान्त्यानुवाके व्याख्यातः। पञ्चमः शाखन्तरगत,। एतैर्मन्त्रैरुपधेयानामिष्टकानामह्नां रूपाणीत्येतन्नामधेयम्। तेषामुपधानविधिमर्थवादेनोन्नयति —  
एतानि वा इति। पञ्चस्वहःसु तस्यां तस्यां चितावुपधेयत्वादेतन्मन्त्रसाध्वानीष्टकास्वरूपाण्यह्नां रूपाणीत्युच्यन्ते। तान्युपदध्यादिति विधिरुन्नेयः।

[[2413]]

प्रपा० ५ अनु० ६) कृष्णयजुर्वेदीयतैत्तिरीयसंहिता।  
(अह्वां रूपादीनामभिधानम्)  
तदुपधानेन सर्वदा प्रतिदिनमग्निं चितवान्भवति। कालविशेषाणामह्नां स्वरूपं च प्राप्नोति। एतच्च ब्राह्मणवाक्यं तत्तच्चितिप्रस्तावे विभज्य द्रष्टव्यम्।  
अथ लोकंपृणाया विधिमर्धवादेनोन्नयति----  
ब्रह्मवादिन इति। लोकं पृण छिद्रं पृणेति मन्त्रेणोपधेया लोकंपृणाः। एतद्व्यतिरिक्तानामिष्टकानामेकस्यां चितौ सकृदेवोपधानं तावतैव गतसारत्वात्। लोकंपृणायास्त्वगतसारत्वादसकृदुपधानं क्रियते। तदेतदगतसारत्वं कस्मात्कारणादिति ब्रह्मवादिभिः पृष्टे सति एन्द्राग्नत्वाद्वार्हस्पत्यत्वाच्चेति बुद्धिमानुत्तरं ब्रूयात्। इन्द्राग्नी त्वा बृहस्पतिरितिमन्त्रे समाम्नातत्वात्तदीयत्वम्। इन्द्राग्नी बृहस्पतिरित्येते देवाः सामर्थ्यातिशयोपेतत्वात्कदाचिदपि गोसारा न भवन्ति। तादृशीमयातयाम्नीं लोकपृणाख्यामिष्टकामुपदध्यादिति विधिरुन्नेयः।  
अत्र लोकं पृणेतिमन्त्रस्य मन्त्रान्तरोपेतत्वं विधत्ते ----  
अनुचरवतीति। लोकं पृण छिद्रं पृणेति मन्त्रमनु पश्चाच्चरति पठ्यत इति अनुचरो द्वितीयो मन्त्रः। तेनाप्युपधेयत्वादियमिष्टकाऽनुचरवति। एकेनैव मन्त्रेण पुनः पुनरुपधाने सत्यालस्यं भवेत्। मन्त्रान्तरसद्भावे तु तदालस्यं न भवति।  
अनुचरमन्त्रं सामन्यतो विधाय पुनर्विशेषतो विधत्ते ----  
अनुष्टुमेति। लोकं पृणेतिमन्त्र आत्मा शरीरम्। अनुचररूपे द्वितीयोऽनुष्टुप्छन्दस्कः प्राणरूपः। यस्मादत्रैवं तस्माल्लोकेऽपि प्राणवायुः सर्वाञ्छरीरावयवाननुसृत्य चरति। तस्मिन्ननुचरमन्त्रे प्रथमपाद य तात्पर्यं दर्शयति —  
ता अस्येति। सूदशब्देन दोहनीयः क्षीरादिरस उपलक्ष्यते। सूदं दुहन्तीति सूददोहसस्ता इष्टकाः। यस्मादवैवमुक्तं तस्मात्सोमवल्ल्यामपि परुषि परुषि तत्तत्पर्वणि रसोऽवतिष्ठते। द्वितीयपादस्य तात्पर्यं दर्शयति —  
सोमꣳ श्रीणन्तीति। पृश्नयः श्वेतगोरूपा इष्टका अन्नं च श्वेतवर्णं तस्मादन्नप्राप्तिः। किंचेष्टकचितोऽग्निरर्चनीयोऽन्नं चार्चनीयम्। तस्मादप्यन्नप्राप्तिः।
_________________________________________  
१ क. ध. ङ च त्य संच।

[[2414]]

श्रीमत्सायणाचार्यविरचितभाष्यसमेता-- (५ पञ्चमकाण्डे —  
(यूपैकचादीनामभिधानम्)  
द्वितीयार्धे त्रिष्वा रोचते दिव इत्यस्य तात्पर्यं दर्शयति —  
जन्मन्देवानामिति। त्रिशब्देन लोकत्रयमुच्यते। रोचनशब्देन ज्योतिः। यावती वै पृथिवीत्यनुवाके त्रयोदश लोकंपुणा उपदधातीत्यावृत्तेर्विहितरत्वाद्यातमात्वशङ्गायां तत्परिहारोऽत्राऽऽम्नातः। अतस्तत्रैवेदं ब्राह्मणं द्रष्टव्यम्। तत्र संख्यामात्रविधिमभिप्रेत्यात्र विध्युन्नयनमुक्तम्। यदा तु तत्रैव विशिष्टोपधानविधिस्तदानीं नात्र विधिरुन्नेतव्यः।  
अथ सर्वेष्टकाशेषत्वेन तया देवतयेति मन्त्रं विधत्ते —  
यो वा इष्टकानामिति। मन्त्र ध्रुवेत्यभिधानादनेनोपधाने सतीषटकाः प्रतिष्ठिता भवन्ति। अतः सर्वास्वपीष्टकास्विमं मन्त्रं पठेदित्यभिप्रायः। इदं ब्राह्मणं स्वयमातृण्णोपधानब्राह्मणे द्रष्टव्यम्॥  
इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वे दीयतैत्तिरीयसंहिताभाष्ये पञ्चमकाण्डे पञ्चमप्रपाठके  
षष्ठोऽअनुवाकाः॥ ६॥
___________
