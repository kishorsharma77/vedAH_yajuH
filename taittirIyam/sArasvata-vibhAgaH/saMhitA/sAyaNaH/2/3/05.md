+++
title = "०५"

+++
(अथ द्वितीयाष्टके तृतीयप्रपाठके पञ्चमोऽनुवाकः)।  
प्र॒जाप॑ते॒स्त्रय॑स्त्रिꣳशद्‍दुहि॒तर॑ आस॒न्ता सो-  
मा॑य॒ राज्ञे॑ऽददा॒त्तासाꣳ रोहि॒णीमुपै॒त्ता ईर्ष्य॑न्तीः॒  
पुन॑रगच्छ॒न्ता अन्वै॒त्ताः पुनर॑याचत॒ ता  
अ॑स्मै॒ न पुन॑रददा॒त्सो॑ऽब्रवीदृ॒तम॑मीष्व॒ यथा॑  
समाव॒च्छ उ॑पै॒ष्याम्यथ॑ ते॒ पुन॑र्दास्या॒मीति॒  
स ऋ॒तमा॑मी॒ता अ॑स्मै॒ पुन॑रददा॒त्तासाꣳ॑  
रोहि॒णीमे॒वोप॑ (१) ऐ॒त्तं यक्ष्म॑ आर्छ॒द्रा-  
जा॑नं॒ यक्ष्म॑ आर॒दिति॒ तद्रा॑जय॒क्ष्मस्य॒ जन्म॒  
यत्पापी॑या॒नभ॒वत्तत्पा॑पय॒क्ष्मस्य॒ यज्जा॒या-  
भ्योऽविन्द॒त्तज्जा॒येन्य॑स्य॒ य ए॒वमे॒तेषां॒ य-  
क्ष्मा॑णां॒ जन्म॒ वेद॒ नैन॑मे॒ते यक्ष्मा॑ विन्दन्ति॒  
स ए॒ता ए॒व न॑म॒स्यन्नुपा॑धावत्ता॒ अ॑ब्रुव॒न्वरं॑  
वृणामहै समाव॒च्छ ए॒व न॒ उपा॑य इति॒ त  
स्मा॑ ए॒तम् (२) आ॒दि॒त्यं च॒रुं निर॑वप॒न्ते  
नै॒वैनं॑ पा॒पात्स्रामा॑दमञ्च॒न्य पा॑पय॒क्ष्मगृ॑हीतः॒

[[1183]]

प्रपा. ३ अनु. ५) कृष्णयजुर्वेदीयतैत्तिरीयसंहिता।  
(राजयक्ष्मगृहीतस्येष्टिविधिः)  
स्यात्तस्या॑ ए॒तमा॑दि॒त्यं च॒रुं नि॑र्वपेदादि॒त्या  
ने॒व स्वेन॑ भाग॒धेये॒नोप॑ धावति॒ त एवैनं॑ पा॒-  
पात्स्रामा॑न्मुञ्चन्त्यमावा॒स्या॑यां॒ निर्व॑पेद॒मुमे॒वै-  
न॑मा॒प्याय॑मान॒मन्वा प्या॑ययति॒ नवो॑नवो भवति॒  
जाय॑मान॒ इति॑ पुरोनुवा॒क्या॑ भव॒त्यायु॑रे॒वा  
स्मि॒न्तया॑ दधाति॒ यमा॑दि॒त्या अ॒ꣳ शुमा॑  
प्याय॒यन्तीति॑ याज्यैवैन॒मेतया॑ प्याययति(३) ।।  
(एवोपैतम॑स्मिन्त्रयो॑दश च)।  
इति कृष्णयजुर्वेदीयतैत्तिरीयसंहितायां द्वितीयाष्टके  
तृतीयप्रपाठके पञ्चमोऽनुवाकः ।। ५ ।।  
(अथ द्वितीयकाण्डे तृतीयपाठके पञ्चमोनुऽवाकः।)  
स्वर्मकामो दानकामः सभां गन्तुं य इच्छति।  
राजन्यो ब्राह्मणश्च द्वौ यौ स्यातामानुजावरौ।।  
तुर्येनुवाक एतेषामाम्नाता इष्टयः क्रमात् ।। १ ।।  
पञ्चमे राजयक्ष्मगृहीतस्येष्टिं विधातुं प्रस्तौति---  
प्रजापतेरिति। अम्बा दुला नितत्निरभ्रयन्ती मेघयन्ती वर्षयन्ती चुषुणीका इत्येवमाम्नाताः सप्त कृत्तिकाः। अवशिष्टा अश्विन्यादयः षड्विंशतिता (स्ता) रकाः। ता एतास्त्रयस्त्रिंशत्। तत्र रोहिणीव्यक्तिरिका ईर्ष्यन्तीस्तदीयं सुखमसहमानाः पुनः प्रजापतिमगच्छन्। सोमस्ता अनुगम्य प्रजापतिं याचितवान्। स प्रजापतिरेवमब्रवीच्छपथं प्रतिपद्यस्व तद्यथा समावच्छः साम्येन ता उपैष्यामिति ततस्ताः पुनर्दास्यामीति। स च सोमः शपथं कृत्वा ताः स्वीकृत्य शपथमुल्लङ्घ्य पूर्ववद्रोहिणीमेवोपैत। ततः स यक्ष्मव्याधिगृहीतोऽभूत्। ततो

[[1184]]

श्रीमत्सायणाचार्यविरचितभाष्यसमेता—(२ द्वितीयकाण्डे—  
(अन्नादनशक्तिकामस्येष्टिविधिः)  
राजानं यक्ष्मः प्राप्तवानीति व्युत्पत्ता राजयक्ष्मनाम्नो व्याधेर्जन्म संपन्नम्। य स्माज्जायाभ्यो विमित्तभूताभ्यो व्याधिमलभत तस्माज्जायेन्यनामकस्य व्याधेर्जन्म संपन्नम्। त एते त्रयो यक्ष्मव्याधेरवान्तरविशेषाः, सज्जन्मवेदिनो व्याधेरलाभः फलम्। तत सोमेन नमस्कृताः सेविताश्चैताः सर्वाः साम्येनोपगमनं वरं वृत्वा व्याधिपरिहाराय चरुं निरुप्य सोमं तस्मात्पापात्स्रामात्प्रबलाद्रोगादमोचयत्। इदानीं विधत्ते---  
यः पापयक्ष्मेति। आदित्यानित्यर्थवादे श्रवणादस्य चरोरदितिदेवता न भवति। पौर्णमासीं वारयितुं विधत्ते—  
अमावास्यायामिति। अमावास्यायामतीतायां शुक्लप्रतिपदमारभ्य सोमस्य कलावृद्ध्याऽऽप्यायनं भवति।  
चतुर्थप्रपाठकस्यान्त्यानुवाके समाम्नास्यमाने ऋचौ विधत्ते—  
नवोनव इति। ते एते ऋचो तत्रैव व्याख्यास्येये। प्रथमायामृच्यन्ते दीर्घमायुस्तिरतीत्युक्तत्वात्तत्पाठेनाऽऽयुष्प्राप्तिः। अमावास्यायामादित्ये प्रविष्टानां चन्द्रकलानां पुनरादित्यादेव चन्द्रेण लब्धत्वाच्चन्द्रोत्कर्ष आदित्यस्यैवोत्कर्ष इति कृत्वा तस्या ऋच आदित्यचराववैयधिकरण्यम्। द्वितीयस्यामृच्याप्याययतीति श्रवणात्तयर्चा यजमानस्याऽऽप्यायनं युक्तम्।।  
इति श्रीमत्सायणाचार्यविरचिते माधवीये वेदार्थप्रकाशे कृष्णय-  
जुर्वेदीयतैत्तिरीयसंहिताभाष्ये द्वितीयकाण्डे तृतीयप्रपाठके  
पञ्चमोऽनुवाकः ।। ५ ।।  
