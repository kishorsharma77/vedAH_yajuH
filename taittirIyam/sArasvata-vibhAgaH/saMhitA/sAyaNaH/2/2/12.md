+++
title = "१२"

+++
(अथ द्वितीयकाण्डे द्वितीयप्रपाठके द्वादशोऽनुवाकः)।  
हि॒र॒ण्यग॒र्भ॒ आपो॑ ह॒ यत्प्रजा॑पते। स वे॑द  
पु॒त्रः पि॒तर॒ꣳस मा॒तर॒ꣳस सू॒नू॒र्भुव॒त्स भु॒व॒त्पु  
न॑र्मघः। स द्यामौर्णाद॒न्तरि॑क्ष॒ꣳस सुवः॒ स  
विश्वा॒ भुवो॑ अभव॒त्स आऽभव॑त्। उदु॒ त्यं  
चि॒त्रम्। स प्र॑त्न॒वन्नवी॑य॒साग्ने द्यु॒म्नेन॑ सं॒यता॑  
बृ॒हत्त॑तन्थ भा॒नुना॑। नि काव्या॑ वे॒धसः॒  
शश्व॑तस्क॒र्हस्ते॒ दधा॑नः (१) नर्या॑ पु॒रूणि॑।  
अ॒ग्निर्भु॑वद्रयि॒पती॑ रयी॒णाꣳ स॒त्रा च॑क्रा॒णो  
अ॒मृता॑नि॒ विश्वा॑। हि॑रण्यापाणिमृ॒तये॑ सवि॒ता  
र॒मुप॑ ह्वये। स चेत्ता॑ दे॒वता॑ प॒दम्। वा॒म  
म॒द्य स॑वितर्वा॒ममु॒श्वो दि॒वेदि॑वे वा॒मम॒स्मभ्यꣳ॑  
सावीः। वा॒सस्य॒ हि क्षय॑स्य दे॒व भूरे॑र॒या  
धि॒या वा॑म॒भाजः॑ स्याम। बडि॒त्था पर्व॑तानां  
खि॒द्रं बि॑भर्षि पृथिवि। प्र या भू॑मि प्रवत्वति  
मु॒हना जिनोषि (२) म॒हि॒नि॒। स्तोमा॑सस्त्वा  
विचारिणि॒ प्रति॑ ष्टोभन्त्य॒क्तुभिः॑। प्र या  
वाजं॑ न हेष॑न्तं पे॒रुमस्य॑स्यर्जुनि। ऋ॒दुदरे॑ण॒  
सख्या॑ सचेय॒ यो मा॒ न रिष्ये॑द्धर्यश्व पी॒तः।  
अ॒यं यः सोमो॒ न्यधा॑य्य॒स्मे तस्मा॒ इन्द्रं॑ प्र॒  
तिर॑मे॒भ्यच्छ॑। आपा॑न्तमन्युस्तू॒पलप्रभर्मा॒  
धुनिः॒ शिमीवा॒ञ्छरु॑माꣳ ऋजी॒षी। सोमो॒

[[1144]]

श्रीमत्सायणाचार्यविरचितभाष्यसमेता—(२ द्वितीयकाण्डे—  
(काम्ययाज्यापुरोनुवाक्याभिधानम)  
विश्वा॑न्यत॒सा वना॑नि॒ नार्वागिन्द्रं॑ प्रति॒माना॑  
नि देभुः। प्र (३) सु॒वा॒नः सोम॑ ऋ॒तयु  
श्चिकेतेन्द्राय॒ ब्रह्म॑ ज॒मद॑ग्नि॒रर्चन। वृषां  
य॒न्ताऽसि॒ शव॑सस्तु॒रस्या॒न्तयच्छ गृण॒ते ध॒र्त्र  
दृꣳ॑ ह। स॒बाध॑स्ते॒ मदं॑ च शुष्म॒यं च॒ ब्रह्म॒  
नरो॑ ब्रह्म॒कृतः॑ सपर्यन्। अ॒र्को वा॒ यत्तु॒रते  
सोम॑चक्षा॒स्तत्रेदिन्द्रो॑ दधते पृ॒त्सु तु॒र्याम्।  
वष॑ट्ते विष्णवा॒स आ कृ॑णोमि॒ तन्मे॑ जुषस्व  
शिपिविष्ट ह॒व्यम् (४)। वर्ध॑न्तु त्वा सुष्ठु॒  
तयो॒ गिरो॑ मे यू॒यं पा॑त स्व॒स्तिभिः॒ सदा॑  
नः प्र तत्ते॑ अ॒द्य शि॑पिविष्ट नामा॒र्यः श॑ꣳ  
मामि व॒युना॑नि वि॒द्वान्। तं त्वा॑ गृणामि  
त॒वस॒मत॑वीया॒न्क्षयन्तम॒स्य रज॑सः परा॒के।  
किमित्ते॑ विष्णो परि॒चक्ष्यं॑ भू॒त्प्र यद्व॑व॒क्षे  
शि॑पिवि॒ष्टो अ॑स्मि। मा वर्षो॑ अ॒स्मदप॑ गूह  
ए॒तद्यद॒न्यरूपः॑ समि॒धे ब॒भूय॑ (५)। अग्ने॒  
दा दा॒शुषे॑ र॒यिं वी॒रव॑न्तं॒ परी॑णसम्। शि॒  
शी॒हि नः॑ सूनु॒मतः॑। दा नो॑ अग्ने श॒तिनो॒  
दाः स॑ह॒स्रिणो दु॒रो न वाज॒ꣳ श्रुत्या॒ अपा॑  
वृधि। प्राची॒ द्यावा॑पृथि॒वी ब्रह्म॑णा कृधि॒  
सुव॒र्ण शुक्रमु॒षसो॒ दि॑द्युतुः। अ॒ग्निर्दा॒ द्र  
वि॑णं वी॒रपे॑शा अ॒ग्नि॒ऋषि यः सह॒स्रा स

[[1145]]

प्रपा. २ अनु. १२) कृष्णयजुर्वेदीयतैत्तिरीयसंहिता।  
(काम्ययाज्यापुरोनुवाक्याभिधानम्)  
नोति॑। अ॒ग्निर्दि॒वि ह॒व्यमा तताना॒ग्नेर्धामा॑नि॒  
बिभृदा पुरु॒त्रा। मा (६) नो॒ म॒धीं॒रा तू  
भ॑र। घृ॒तं न पू॒तं त॒नूर॑रे॒पाः शुचि॒ हिर॑ण्य  
म्। तत्ते॑ रु॒क्मो न रो॑चत स्वधावः। उ॒भे  
सु॒श्चन्द्र स॒र्पिषो॒ दर्वी॑ श्रीणषि आ॒सनि॑।  
उ॒तो न॒ उत्पु॑पूर्या उ॒क्थेषू॑ शमसस्पत॒ इषꣳ॑  
स्तो॒तृभ्य॒ आ भ॑र। वायो॑ श॒तꣳ हरी॑णां  
यु॒वस्व॒ पोष्या॑णाम्। उ॒त वा॑ ते सह॒स्रिणो॒  
रथ॒ आ या॑तु॒ पाज॑सा। प्र याभिः॑ (७)  
यासि॑ दा॒श्वाꣳस॒मच्छा॑ नि॒युद्धि॑र्वायवि॒ष्टये॑  
दुरो॒णे। नि नो॑ र॒यिꣳ सु॒भोज॑सं युवे॒ह नि  
वी॒रव॒द्गव्य॒मश्वि॑यं च॒ राधः॑। रे॒वती॑र्न सध॒-  
माद॒ इन्द्रे॑ सन्तु तु॒विवा॑जाः। क्षु॒मन्तो॒ याभि॒  
र्मदे॑म। रे॒वाꣳ इद्रेवतः॑ स्तो॒ता स्यात्त्वाव॑तो  
म॒घो॑नः। प्रेदु॑ हरिवः श्रु॒तस्य॑ (८)।  
(दधा॑नो॒ जि॒नोषि॑ देभु॒ प्र ह॒ब्यं ब॒भूथ॒ मा यमि॑श्चत्वारि॒ꣳशच्च॑)।  
इति कृष्णयजुर्वेदीयतैत्तिरीयसंहितायां द्वितीयाष्टके  
द्वितीयप्रपाठके द्वादशोऽनुवाकः ।। १२ ।।

[[1146]]

श्रीमत्सायणाचार्यविरचितभाष्यसमेता—(२ द्वितीयकाण्डे—  
(काम्ययाज्यापुरोनुवाक्याभिधानम्)  
प्र॒जा॑पति॒स्ता सृ॒ष्टा अ॒ग्नये॑ पथि॒कृते॒ऽग्नये॒ कामा॑या॒ग्नयेऽन्न॑वते वैश्वान॒रमा॑दि॒त्यं च॒रुमै॒न्द्रं च॒रुमिन्द्रा॒या वृ॑जव आग्नावै॒ष्ण॒व॒मसौ सो॑मारौन्द्रमै॒न्द्रमेकाद॑शकपालꣳ  
हिरण्यग॒र्भो द्वाद॑श (१२)।।  
इति कृष्णयजुर्वेदीयतैत्तिरीयसंहितायां द्वितीयाष्टके  
द्वितीयप्रपाठकः ।। २ ।।  

(अथ द्वितीयकाण्डे द्वितीयः प्रपाठकः)।  
(तत्र प्रथमादिद्वादशान्ता अनुवाकाः)  
यस्य निःश्वासितं वेदा यो वेदेभ्योऽखिलं जगत्।  
निर्ममे तमहं वन्दे विद्यातीर्थमहेश्वरम् ।। १ ।।  
आद्ये प्रपाठके काम्याः ठशवः समुदीरिताः।  
द्वितीयादित्रये काम्या वक्तव्या इष्टयोऽखिलाः ।। २ ।।  
अनुवाका द्वादश स्युर्द्वितीयेऽर्थन्तु वर्ण्यते।  
प्रजाकामः स्पर्धकामो मानो युयुन्सुर्जितशत्रुकः ।। ३ ।।  
सभामेष्यति यः कुर्यादेकाशकपालकम्।  
ऐन्द्रान्गं पञ्चमं पौष्ण चरुमेषोऽनु निर्वपेत् ।। ४ ।।  
सभां प्राप्य क्षैत्रपत्यं चरुं कृत्वोर्ध्वमाचरेत्।  
ऐन्द्राग्नयागमित्येतेऽनुवाके प्रथमे स्थिताः ।। ५ ।।  
दर्शाद्यतिक्रमेऽष्टाकपालः पथिकृतेऽग्नये।  
अव्रत्याचरणेऽष्टाकपालं व्रातपतं चरेत् ।। ६ ।।  
एतदीयाक्षरार्थस्तूभा वामित्यत्र वर्णितः।  
पिशाचग्रहबाधे तु यजेद्राक्षोघ्नकं हविः ।। ७ ।।  
अक्षरार्थस्त्वेतदीयः कृष्णुष्वेत्यत्र वर्णितः।  
शत्रं योऽभिचरेदेष कुर्याद्रुद्रवते हबिः ।। ८ ।।

[[1147]]

प्रपा. ३ अनु. १२) कृष्णयजुर्वेदीयतैत्तिरीयसंहिता।  
(काम्ययाज्यापुरोनुवाक्याभिधानम्)  
कुर्यात्सुरभिमद्यागं नरगोमृतितद्भये।  
युयुत्सुरपमृत्युभ्यो भीतश्च गृहदाहवान् ।। ९ ।।  
एतै त्रयोऽष्टाकपालं कुर्यु क्षामवतेऽग्नये।  
अनुवाके द्वितीये तु स्थिताः पाथिकृतादय ।। १० ।।  
कामोपनतिमाकाङ्क्षन्कामुका (मदा) याग्नये चरेत्।  
स्पर्धमानो यविष्ठाय वह्नये हविराचरेत्।। ११ ।।  
तथाऽभिचर्यमाणोऽपि यविष्ठाय हविश्चरेत्।  
कृत्स्नायुःप्राप्तये कुर्याद्धविरायुष्मतेऽग्नये।। १२ ।।  
भूतिकामो हविः कुर्याद्वह्नये जातवेदसे।  
कान्तिकामोऽष्टाकपालमाचरेद्रुक्मतेऽग्नये ।। १३ ।।  
आज्ञां कर्तुभभीच्छुः सन्कुर्यात्तेजस्वतेऽग्नये।  
वैरिणोऽभिभवं वाञ्छन्साहन्त्याय हविश्चरेत्।। १४ ।।  
अनुवाके तृतीयेऽस्मिकामुकेष्ट्यादयः श्रुताः।  
यो वाञ्छन्नत्यन्नवान्स्यां स कुर्यादन्नवतेऽग्नये ।। १५ ।।  
वाञ्छन्नन्नादिके (ने) शक्तिमन्नादाय हविश्वरेत्।  
प्रभूतान्नस्वामितार्थी ह्यन्नस्य पतये चरेत्।। १६ ।।  
पवमानः पावकश्च शुचिश्चेति त्रिभिर्गुणैः।  
युक्तेभ्यः कुरुते दीर्घरोगयुक्तो हविस्त्रयम् ।। १७ ।।  
चक्षुष्पाटवकामोऽपि पूर्वोक्तं त्रयमाचरेत्।  
रुद्रवद्यागमारभ्य ये प्रोक्ता एकदन्तकाः।। १८ ।।  
त्वमग्ने रुद्र इत्यत्र तदर्थो वर्णितोऽखिलः।  
प्रजाकामः पुत्रवते पुत्रिणे तथा ।। १९ ।।  
इन्द्रायेह हविर्भ्या तु युक्तामिष्टिं समाचरेत्।  
क्षीरादिरसकामस्तु कुर्यद्रसवते चरुम् ।। २० ।।  
धनकामो वसुमते वह्नयेऽत्र हविश्वरेत्।  
युद्धं जित्वाऽन्नकामस्तु कुर्याद्वाजसृतेऽग्नये ।। २१ ।।  
द्विरग्न्युद्धरणे कुर्यादग्नयेऽग्निवते हविः।  
ज्योतिष्मतेऽग्नये कुर्यादुद्धृताग्निविनाशने ।। २२ ।।

[[1148]]

श्रीमत्सायणाचार्यविरचितभाष्यसमेता—(२ द्वितीयकाण्डे—  
(काम्ययाज्यापुरोनुवाक्याभिधानम्)  
अन्नवद्यागमारभ्य ज्योतिष्मदवसानकाः।  
अनुवाके चतुर्थेऽन क्रमेणैते समीरिताः ।। २३ ।।  
पृत्रवद्यागमारभ्य प्रोक्तानामक्षरार्थकः।  
यस्त्वा हृदेत्यत्र सर्वो विस्पष्टमुपवर्णितः ।। २४ ।।  
वैश्वानरं पुरोडाशं चरुं वरुणदेवकम्।  
दधिक्राव्णे चरुं कुर्यादभिशस्तः परैः पुमान् ।। ५५ ।।  
त्रिहविष्कामिमामेव प्रजार्थ्यपि समाचरेत्।  
एकं वैश्वानरं कुर्यात्पुत्रे जातेऽभिवृद्धये ।। २६ ।।  
दर्शादिकमतिक्रम्य तद्वद्वैश्वानरं चरेत्।  
अग्निमुद्वासयिष्यन्नाग्नेयमष्टाकपालकम् ।। २७ ।।  
उक्तं वैश्वानरं चोभे निर्वपेद्धविषी अथ।  
वैश्वानरं मारुतं च ग्रामार्थी निर्वपेद्धविः ।। २८ ।।  
अभिशस्तीष्टिमारभ्य पञ्चमेऽस्मिन्नुदाहृताः।  
निर्वपेच्चरुमादित्यं यः सङ्ग्रामं यियासति ।। २९ ।।  
युद्धभूमिं गतस्तत्र कुर्याद्वैश्वानरं हविः।  
मारणोद्यतयोरन्नं जग्ध्वा वैश्वानरं चरेत् ।। ३० ।।  
कृत्वा यः शपथं पूर्वं द्रुह्येदेषोऽपि तं चरेत् ।  
अविं तूभयतोदन्तं वा स्वीकृत्य तमाचरेत् ।। ३१ ।।  
तं चरेद्याचितुं गच्छन्नागत्य च पुनश्चरेत्।  
षष्ठेऽनुवाक आदित्यचर्वाद्या उपवर्णिताः ।। ३२ ।।  
वैश्वानरो न इत्यत्र वर्णितोऽर्थोऽनुयाकयोः।  
पश्वर्थी निर्वपेदैन्द्रं चरुं यद्वेन्द्रियावते ।। ३३ ।।  
पुरोडाशं ब्राह्मतेजो वाञ्छन्धर्मवते चरेत्।  
अन्नार्थ्यर्कवते कुर्याद्भूत्यर्थी तु हविस्त्रयम् ।। ३४ ।।  
धर्मेन्द्रियार्कैर्युक्तेभ्य इन्द्रेभ्यस्तद्यथाक्रमम्।  
अंहोमुचे पापघाती वैमृधायान्यपीडितः ।। ३५ ।।  
बद्धो वा परियत्तो वा नात्र इन्द्राय निर्वपेत्।  
अर्काश्वमेधयुक्ताय महायज्ञेच्छुराचरेत् ।। ३६ ।।

[[1149]]

प्रपा. २ अनु. १२) कृष्णयजुर्वेदीयतैत्तिरीयसंहिता।  
(काम्ययाज्यापुरोमुवाक्यामिधानम्)  
ऐन्द्रचर्वाद्यः प्रोक्ता अनुवाकेऽत्र सप्तमे।  
इन्द्रं व इत्यत्र सर्वस्तदर्थ उपवर्णितः ।। ३७ ।।  
ग्रामार्थ्यन्वृजदे कुर्यादिन्द्राण्यै सैन्यकामुकः।  
युद्धार्थी नष्टधैर्यो वा कुर्यान्मन्युमते हविः ।। ३८ ।।  
दात्रेऽन्यदीयदानार्थी प्रदात्रे तूत्तमर्णकः।  
राज्यभ्रष्टो भ्रश्यमानो वा सुत्राम्णे चरेद्धविः ।। ३९ ।।  
संपद्योग्यस्त्वन्यसाम्ये सत्यैन्द्रे (न्द्रं / संपदे चरेत्।  
अष्टमे त्वनुवाकेऽस्मिन्नन्वृजुप्रमुखाः श्रुताः ।। ४० ।।  
तदर्थोऽन्वहं मासा इत्यत्र सम्यङ्निरूपितः।  
आग्ना वैष्णव आद्यः स्यादाज्यं सारस्वतं ततः ।। ४१।।  
बार्हस्पत्यचरुश्चैतत्कुर्यादभिचरंस्त्रयम्।  
यः प्रत्यभिचरेत्सोऽपि कुर्यादेतद्धविस्त्रयम् ।। ४२ ।।  
पीडितोऽन्याभिचारेण शान्त्यै तामिष्टिमाचरेत्।  
यज्ञोपनतिकामः सन्नाग्नावैष्णवमाचरेत् ।। ४३ ।।  
धृते चरुं दृष्टिकामोऽध्वरकल्पां चरेद्धविः।  
अन्यानुबन्ध्यकालेऽयं मैत्रावरुणमाचरेत्।। ४४ ।।  
अनुवाके तु नवभेऽभिचारादय ईरिताः।  
ब्रह्मवर्चसकामस्तु सोमारौद्रं चरुं चरेत् ।। ४५ ।।  
चर्मदोषाद्विभीतस्तु सोमापोष्णं समाचरेत्।  
प्रजाकामोऽभिचारी च दीर्घरोगयुतस्तथा ।। ४६ ।।  
परस्य वैरिजनको वा सोमारौद्रमाचरेत्।  
दशमे त्वनुवाकेऽस्मिन्सोमारौद्रादय श्रुताः ।। ४७ ।।  
अग्नाविष्णू महीत्यत्र वर्णितोऽर्थोऽनुवाकयोः।  
ग्रामार्थ्यैन्द्रं मारुतं च कुर्यादेतद्धविर्द्वयम् ।। ४८ ।।  
विड्राज्ञोः कलहं वाञछन्नपि तामेव निर्वपेत्।  
कलहं तं समाधातुं वाञ्छन्नपि चरेदमूम् ।। ४९ ।।

[[1150]]

श्रीमत्सायणाचार्यविरचितभाष्यसमेता—(२ द्वितीयकाण्डे—  
(काम्ययाज्यापुरोनुवाक्याभिधानम्)  
ऐन्द्रं च वैश्वदेवं च ग्रामकामश्चरेद्धविः।  
प्रैयंगवं भरुद्भयस्तु ग्रामकामश्चरुं चरेत् ।। ५० ।।  
समानैरप्रिये जाते संज्ञानीं तां समाचरेत्।  
एकादशेऽनुवाकेऽस्मिन्नुक्ता ऐन्द्रादयोऽखिलाः ।। ५ ।।  
पूर्वप्रपाठकान्त्यानुवाकेऽस्यार्थ उदीरितः।  
द्वादशेऽन्त्यानुवाकेऽत्र काम्ययाज्याः श्रुतौ श्रुताः।  
व्याख्यास्यन्ते तदर्थेष्टीरुदाहृत्यात्र पूर्ववत् ।। ५२ ।।  
भृत्युभतिस्येष्टिं विधातुं प्रस्तौति—  
“देवा वै मृत्योरबिभयुस्ते प्रजापतिमुपाधावन्तेभ्य एतां प्राजापत्याꣳ शतकृष्णलां निरवपत्तयैवैष्वमृतपदधात्” (सं. का. २ प्र. ३ अ. २) इति।  
शतं सुवर्णानि कृष्णलतुलितानि यस्याः समष्टेः सा कृष्णलसमष्टिः शतकृष्णला, तां प्रजापतिदेवताकां निरवपत्, तयैव शतकृष्णलया देवेष्वपमृत्युवारण रूपममृतमदधात्। विधत्ते—  
“यो मृत्योर्विभीयात्तस्मा एतां प्राजापत्याꣳ शतकृष्णलां निर्वपेत्प्रजापतिमेव स्वेन भागधेयेनोपि धावति स एवास्मिन्नायुर्दधति सर्वनायुरेति” सं. का. २ प्र. ३ अ. २) इति।  
मृत्योरपमृत्योः। सर्वमायुर्जन्मकाले यावदायुरारब्धेन कर्मणा प्रापितं तत्सर्वं विघ्नेन विना प्राप्नोति। शतसंख्या प्रशंसति—  
“शतकृष्णला भवति शतायुः पुरुषः शतेन्द्रिय आयुष्येवेन्द्रिये प्रति तिष्ठति” (सं. का. २ प्र. ३ अ. २) इति। पाकाय घृतद्रव्यं विधत्ते—  
“घृते भवत्यायुर्वै घृतममृतꣳ हिरण्यमायुश्चैवास्मा अमृतं च समीची दधाति” (सं. का. २ प्र. ३ अ. २) इति।  
आयुर्दा अग्ने हविषो जुषाणो घृतप्रतीक इति मन्त्रे घृतप्रियस्नाग्नेरायुष्प्रदत्वाद्घृतस्याऽऽयृष्ट्वम्। यद्वा धृतजन्येन वलेनेन्द्रियाणां देहे दृढबद्धतया निर्गमनाभावादायुर्भवतीति तद्धेतुत्वम्। समीची स्वस्वकार्यक्षमे मृत्युपरिहारायानुकूले। अवदानपरिमाणं विधत्ते—  
“चत्वरि चत्वरि कृष्णलान्यव द्यति चतुरवत्तस्याऽऽप्त्यै” (सं. का. २ प्र. ३ अ. २) इति।

[[1151]]

प्रपा. २ अनु. १२) कृष्णयजुर्वेदीयतैत्तिरीयसंहिता।  
(काम्ययाज्यापुरोनुवाक्याभिधानम)  
पुरोडाशे प्रकृतिभूते सकृदुपस्तीर्थ द्विरवदाय सकृदभिधारणेन चतुरवतं संपद्यते। अत्र त्वेकैकस्मिन्नवदाने कृष्णलगतया चतुःसंख्या चतुरवत्तं संपद्यते। तव प्रधानस्य हविषश्चतुष्टयं द्विवरदातव्यमिडार्थमपि चतुष्टमय्। अनेनाभिप्रायेणवीप्सा। तदेतन्मनसि निधाय सुत्रकार आह – “तानि पवित्रवत्याज्य आवपति धर्ममात्रं श्रपणं प्रचरणकालेऽष्टो देवताया अवद्यति चत्वारि स्विष्टकृति द्वे प्राशित्रेऽष्टाविडायां चतुर्धाकरणकाले सर्वाणि प्राशित्रे समोप्यैकधा ब्रह्मण उपहरति तानि ब्रम्हा भक्षयति भक्षापतय इतरेषाम्” इति।  
सर्वेषामृत्विग्भागानां सहैव ब्रह्मणे प्रदानं विधत्ते—  
एकधा ब्रह्मण उप हरत्येकधैव यजमान आयुर्दधति (सं. का. २ प्र. ३ अ. २) इति।  
एकधेत्यनेन सर्वभागसाहित्यमुच्यते। उपहरति दद्यादित्यर्थः। अनेन दानेन यजमानेऽपि सर्वमायुरेकीकृत्य स्थापयति।  
अस्यामिष्टौ याज्यानुवाक्ये द्विविधे विकल्पिते तासु चतसृष्वृक्ष तिसृणां प्रतीकान्याम्नायन्ते—  
हिरण्यगर्भ इति। हिरण्यगर्भः समवर्तताग्र इत्येका। आपो ह यन्महती र्विश्वमायन्निति द्विसीया। ते उभे अपि चतुर्थकाण्डस्य प्रथमप्रपाठके समाम्नातत्वात्तत्रैव व्याख्यास्येते। प्रजापते न त्वदेतान्यन्य इत्येषा तृतीया। सा तु प्रथमकाण्डस्याष्टमप्रपाठके व्याख्याता। अथ चतुर्थीमृचमाह—  
स वेदेति। द्यौः पिता पृथिवी माता प्रजापतिर्बन्धुरितिमन्त्रवर्णाद्ब्रह्मण्डमध्ये सत्यलोके वर्तमानस्य प्रजापतेरण्डस्योपरितनकपालरूपा द्यौः पिताऽधस्तनक पालरूपा पृथिवी माता। स पुत्रः प्रजापतिस्तं पितरं मातरं च वोत्ति। अभिज्ञः स प्रजापतिः सूनुर्भवत्तयोर्मातापित्रोः पुत्रो भवति। अत एव तयोर्वेदनं तस्योपपन्नम्। मघशब्दो धनवाची। पुनः पुनर्यजमानाय दातव्यं धनं यस्यायौ पुनर्मघः। तादृशोऽयं प्रजापतिर्भुवद्भवति। किंच, स प्रजापतिः सर्वव्यापि विराड्रूपं घृत्वा द्यामुपरितनकपालमौर्णाच्छादितवान्। तथाऽन्तरिक्षं स्वर्गं च स और्णोत्। किंचात एव विश्वा भुव इमं लोकमारभ्याधस्तनाः सर्वा भूमीरभवत्प्राप्नो

[[1152]]

श्रीमत्सायणाचार्यविरचितभाष्यसमेता—(२ द्वितीयकाण्डे—  
(काम्ययाज्यापुरोनुवाक्याभिधानम्)  
दाच्छादितवानित्यर्थः किंच सत्यलोके समागत्य चतुर्मुखत्वेन रूपान्तरेण परि मितोऽभवत्। इष्ट्यन्तरं विधत्ते—  
“असावादित्यो न व्यरोचत तस्मै देवाः प्रायश्चित्तिमैच्छन्तस्मा एतꣳ सौर्यं चरुं निरवपन्तेनैवास्मिन्रुचमदधुर्यो ब्रह्मवर्चसकाम स्यात्तस्मा एतꣳ सोर्यं चरुं निर्वपेदमुमेवाऽऽदित्यꣳ स्वेन भागधेयेनोप धावति स एवास्मिन्ब्रह्मवर्चस दधाति ब्रह्मवर्चस्येव भवति ” (सं. का. प्र. ३ अ. २) इति।  
यदुक्तं सूत्रकारेण सौर्यं चरुं रुक्माभ्यां परिगृह्यांऽऽसादयतीति। तदेतद्विधत्ते—  
“उभयतो रुक्मौ भवत एवास्मिन्रुत्तं दधाति” (सं. का. २ प्र. ३ अ. २) इति। उभयत उपरिष्टादधस्ताच्चेत्यर्थः।  
प्रयाजार्थ आज्ये कृष्णलं प्रक्षिप्य होमं विधत्ते  
“प्रयाजेप्रयाजे कृष्णलं जुहोति दिग्भ्य एवास्मै ब्रह्मवर्चसमव रुन्धे” (सं. का. २ प्र. ३ अ. २) इति।  
पञ्चसु प्रयाजेषु हुयमानैस्तैजसैः पञ्चभिः कृष्णलेः पञ्चभ्यो दिग्भ्यो ब्रह्मवर्चसाख्यस्य तेजसः प्राप्तिर्भवति। अत्र याज्यानुवाक्ययोः प्रतीके दर्शयति—  
उदु त्यमिति। उदु त्वं जातवेदसमिति पुरोनुवाक्या। चित्रं देवानामुदगादनीकमिति याज्या। ते उभे अपि प्रथमकाण्डस्य चतुर्थप्रपाठके व्याख्याते।  
हिरण्यार्थिनस्त्रिहविष्कामिष्टिं विधत्ते—  
“आग्नेयमष्टाकपालं निर्वपेत्सावित्रं द्वादशकपालं भूम्यै चरुं यः कामयेत हिरण्मयं विन्देय हिरण्यं मोप नमेदिति यदाग्नेयो भवत्याग्नेयं वै हिरण्यं यस्यैव हिरण्यं तेनैवैनद्विन्दते सावित्रो भवति सवितृप्रसत एवैनद्विन्दते भूम्यै चरुर्भवत्यं स्यामेवैनद्विन्दत उपैनꣳ हिरण्यं नमति” (सं. का. २ प्र. ३ अ. २) इति हिरण्यं विन्देय प्रथमतः प्रयत्नं कृत्वा कियदपि लभेय तत ऊर्ध्वं वृद्ध्या दिरूपेणाधिकं स्वयमेव मां प्राप्नुयादिति कामयितुरियामिष्टिः। फलान्तराय त्रिहविष्कां तां विधत्ते—  
“वि वा एष इन्द्रियेण वीर्यणर्घ्यते यो हिरण्यं विन्दत एतामेव निर्वपेद्धि

[[1153]]

प्रपा. २ अनु. १२ कृष्णयजुर्वेदीयतैत्तिरीयसंहिता।  
(काम्ययाज्यापुरोनुवाक्याभिधानम्)  
रण्यं वित्वा नेन्द्रियेण वीर्येण व्यृद्धते” (सं. का. २ प्र. ३ अ. २) इति। हिरण्यं लब्ध वतश्चोरादिभीत्या कातरत्वमिन्द्रियव्यृद्धिः।  
पुनरपि फलान्तराय तां विधत्ते—  
“* एतामेव निर्वपेद्यस्य नश्येद्यदाग्नेयो भवत्याग्नेयं वै हिरण्यं यस्यैव हिरण्यं तेनैवेनद्विन्दति सावित्रो भवति सवितृप्रसूत एवैनद्विन्दति भूम्यै चरुर्भवत्यस्यां वा एतन्नश्यति यन्नश्यत्यस्यामेवैनद्विन्दति” (सं. का. २ प्र. ३ अ. २) इति। मार्गपातनस्थानविस्मृत्यादिना विनष्टस्य हिरण्यस्य पुनर्लाभार्थमियमिष्टिः।  
एतेषु त्रिषु हविःषु प्रथमस्य पुरोनुवाक्यामाह –  
स प्रत्नवदिति। हेऽग्ने त्वं द्युम्नेन हिरण्येन बृहत्ततन्थ महदैश्वर्यं विस्तारय। किंवत्, प्रत्नवत्, पुरातना धनिका उदाराः सन्त ऐश्वर्यं यथा विस्तारयन्ति तद्वत। कीदृशेन द्युम्नेन नवीयसाऽत्यन्तनूतनेन पितृपिताद्युपार्जितव्यतिरिक्तेनेदानीमेवार्ज्यमानेन। संयताऽस्मान्प्राप्नुवता। भानुना कालुष्याभावादत्यन्तं भासमानेन। तत्रैव याज्यामाह—  
नि काव्येति। कविः पण्डितस्तस्य भावः काव्यं पाण्डित्यं बुद्ध्यतिशयः। अयमग्निः काव्या काव्येन स्वकीयबुद्ध्यतिशयेन यजमानाञ्शाश्वतो निरन्तरा नुष्ठानशाश्वतिकान्वेधसो विधातृसदृशान्निकर्नितरां करोतु। कीदृशोऽग्निः। नर्या मनुष्येभ्यो हितानि पुरूणि बहुधनानि हस्ते दधानः। किंच, सोऽग्नी रयीणां रयिपतिर्भुवत्सर्वेषां धनानामधिपतिरासीत्। अतोऽमृतानि हिरण्यानि विश्वासर्वाणि सत्रा चक्राणः सहस्थितानि कर्तुं शक्तः। तादृशोऽस्मभ्यं हिरण्यं ददातु। द्वितीयस्य हविषः पुरोनुवाक्यामाह—  
हिरण्येति। अस्मभ्यं दातुं हिरण्यं पाणीं यस्य स हिण्यपाणितादृशं सवितारमुपगम्य हवय आह्वयामि। किमर्थंम्। ऊवये रक्षणाय। सविता देवता रूपः पदमस्यद्योग्यं स्थानं चेत्ता ज्ञाता। अत्रैव याज्यामाह—  
*सर्वेष्वादर्शपुस्तकेषु एतामेवेत्यादि व्यृध्यत इत्यन्तमग्रिमाबतरणान्तरमेव गृहीतं दृश्यते, तथाऽपि प्रमादमूलकमेवैत्पूर्ववाक्यपूर्तेरभावादिति बोध्यम्।

[[1154]]

श्रीमत्सायणाचार्यविरचितभाष्यसमेता—(२ द्वितीयकाण्डे—  
(काम्ययाज्यापुरोनुवाक्याभिधानम्)  
वाममद्येति। हे सवितरद्यास्मभ्यं वामं वननीयं कर्मफलं सावीः प्रेरय देहीत्यर्थः। श्वोऽपि वामं सावीस्तदूर्ध्वं दिने दिने वामं सावीः। हे देव वामस्य वननीयस्य भूरेर्विस्तीर्णस्य क्षयस्य स्वर्गनिवासस्य सिद्धयेऽयाऽनया धियश्रद्धायुक्तबुद्धया वामभाजो वननीयकर्मानुष्ठायिनः स्याम। तृतीयहविष पुरोनुवाक्यामाह—  
बडित्थेति। हे पृथिवि त्वं पर्वतानां संबन्धिनं खिद्रं खेदजनकं भारमित्था बडबिभर्षि इत्थमिति हस्तेनाभिनय। बट्, बाढ दृढमित्यर्थः। हे भूमि त्वं महना त्वदीयेन महिम्ना या प्रजिनोपि यान्पर्वतान्प्रकर्षेण प्रीणयसि तेषां खिद मिति पूर्वत्रान्ययः। प्रवत्वति महिनीति द्वयं संबुद्ध्यन्तस्य भूमिपदस्य विशेषणम्। प्रवत्वति प्रवणवति महिनि महत्त्वयुक्ते वा। अत्र प्रवणवत्त्वेन जलसमृद्धिः सूच्यते तया च जलसमृद्ध्या यान्प्राणिनः प्रीणयसि तानपि बाढं बिभर्षीत्यपि योजनीयम्। तत्रैव याज्यामाह—  
स्तोमास इति। विविधश्चारो जनानां संचारो यस्यां पृथिब्यां सा विचारिणी, तथाविधे हे पृथिवि स्तोमासः प्राणिनां संघा अक्तुभिरभिब्यक्तैर्नानाविधसस्यैर्निमित्तभूतैस्त्वां प्रतिष्ठोभन्ति प्रत्येकमाश्रयन्ते। हेऽर्जुनि धवले निर्मले पृथिवि या त्वं पेरुं पानादिभोग्यवस्तुकमिवं प्रकर्षेणास्यसि भोगाय प्रेरयसि। कमिव, हेषन्तं वाजं न वाजिनमिव। यथा लोके बाह्यदिप्रदेशे तुरंगान्तरं दृष्टवा स्वोत्साहेन हेषाशब्दं कुर्वन्तमुत्तमाश्वं सादिनोऽभ्यासाय प्रेरयन्ति तद्वत्। सोमवा मिनश्चरुं विधातुं प्रस्तौति—  
इन्द्रस्त्वष्टुः सोममभीषहाऽपिबत्स विष्वङ्व्यार्छत्स इन्द्रियेण सोमपीथेन व्यार्धत स यदूर्ध्वंम दवमीत्ते श्यामाका अभवन्त्स प्रजापतिमुपाधावत्तस्मा एता सोमेन्द्रꣳ श्यामाक चरुं निरवपत्तेनैवास्मिन्निन्द्रिय सोमपथिमदधात् (सं. का. २ प्र. ३अ. २ इति।  
इन्द्रो विश्वरूपं त्वष्टुः पुत्रं हत्वा सोमयागे तेन त्वष्ट्रां स्वयमनाहूतः सन्कुपितो यज्ञस्य भ्रंशं कृत्वा प्रसह्यं सोममपिबदिति पञ्चमप्रपाठके प्रपञ्चयिष्यते। तदत्र संगृह्योच्यते। अभीषहा बलात्कारेणेत्यर्थः। सोमं पीत्वा त्वष्टुर्भीतो नानादिगभिमुखो विशेषेण पलायनं कृतवान्। पलायमानश्च तदुपघातादिन्द्रियस्वा

[[1155]]

प्रपा. २ अनु. १२) कृष्णयजुर्वेदीयतैत्तिरीयसंहिता।  
(काम्ययाज्यापुरोनुवाक्याभिधानम्)  
स्थ्यकरेण सोमपानेन व्यृद्धोऽभूत्तदानीमिन्द्रो यत्सोमरसस्वरूपमूर्ध्व मुखेन वमनं कृतवान्, तद्भूमौ पतित्वा श्यामाकारूपेण निष्पन्नम् ततः स इन्द्रः प्रजापत्युपदेशेन सोमेन्द्रचरुं कृत्वा स्वोदर एव जरणेन्द्रियप्रदं सोमपानं प्राप्तवान्। अथ विधत्ते—  
“वि वा एष इन्द्रियेण सोमपीथेनर्ध्यते यः सोमं वमिति यः सोमवामी स्यात्तस्मा एतꣳ सोमेन्द्रꣳ श्यामकं चरुं निर्वपेत्सोमं चैवेन्द्रं च स्वेन भागधेयेनोप धावति तावेवास्मिन्निन्द्रियꣳ सोमपीथं धत्तो नेन्द्रियेण सोमपीथेन व्यृध्यते” (सं. का. २ प्र. ३ अ. २) इति।  
प्रातःसवनादिप्रयोगे यो यजमानः पीतं सोमं वमिति स एष सोमस्य वमनादिन्द्रियसामर्थ्यप्रदेन सोमपानेन व्यृद्धो भवति। तादृशसोमवामिनो यजमानस्यायं चरुः। द्वौ देवौ द्रव्यं च प्रशंसति—  
“यत्सौम्यो भवति सोमपीथमेवाव रुन्धे यदैन्द्रो भवतीन्द्रिर्य वै सोमपीथ इन्द्रियमेव सोमपीथमव रुन्धे श्यामाको भवत्येष वाव स सोमः साक्षादेव सोमपीथमव रुन्धे” (सं. का. २ प्र. ३ अ. २) इति। अत्र पुरोनुवाक्यामाह—  
ऋदूदरेणेति। हे हर्यश्वेन्द यः सोमः पीतो मा न रिष्येद्वमनेन मां न हिंस्यात्तादृशेन सख्या सखिवद्धितकरिणा सोमेन सचेय संगते भूयासम। कीदृशेन सोमेन। ऋदूदरेण। अत्र मकारो लुप्तः। वमनाभावान्मृदुत्वं स्वास्थ्यमापन्नमुदरं यस्य सोमस्य स एष ऋदूदरः। सोऽयं सोमोऽस्मे अस्मदीयोदरे न्यधायि निहितः। तस्मै तदर्थं सोमस्य जरणार्थं प्रतिरं प्रकर्षेण वमनापदं तारयितारमिन्द्रमच्लैम्याभिमुख्येन प्राप्नोमि भजामीत्यर्थः। तत्र याज्यामाह—  
आपान्तेति। अत्र प्रादत्रयेण सोमस्य स्तुतिश्चतुर्थपादेनेन्द्रस्य। अन्ततोऽपगत आपान्तः सर्वात्मना विनष्टो मन्युः कोपो यस्य सोऽयमापान्तमन्युः। बहुभिर्ग्रावभिरभिषूयमाणोऽपि न कुध्यतीत्यर्थः। त्रिषु सवनेष्वभिषवार्थमासादिता उपलास्तृपलास्तेषां प्रभर्म प्रहारो यस्य सोमस्य सोऽयं तृपलप्रभर्मा धुनिः कम्प

[[1156]]

श्रीमत्सायणाचार्यविरचितभाष्यसमेता—(२ द्वितीयकाण्डे—  
(काम्ययाज्यापुरोनुवाक्याभिधानम्)  
मानः प्रहाररितस्ततः कम्पते। शिमीशब्दः कर्मवाची, शिम्यो बहुविधान्यभिषवशोधनग्रहणादीनि कर्माण्यस्य सन्तीति शिमीवान्। शरवोऽभिषवकाले शीर्णावयवाः, ते च बहवो यस्यासौ शरुमान्। रसनिष्पीडनेन यदवशिष्टं नीरस तदृजीषं तदस्यास्तीत्यृजीषी। ईदृशः सोमो विश्वामि वनानि वर्धयतीति शेषः। “सोमो वा ओषधीनाꣳ राजा”। “सोमो वनस्पतीनाम्”। “वनस्पतिगते सोमे” इत्यादिश्रृतिस्मृतिभ्यां चान्द्ररश्मिभिर्बनस्याभिवृद्धिदर्शनाच्च वर्धयितृत्वम्। कीदृशानि वनानि। अतसा सर्वत्र संततानीत्यर्थः। अर्वागर्वाचीनानि प्रतिमानानि लौकिकोपमानानीन्द्रं न देभुर्न हिंसन्ति। नीचैरुपयातैः स्वसाम्यापादनमेवोत्तमस्य हिंसा। तां कर्तुमुपमानानि न प्रवर्तन्त इत्यर्थः। तत्रैव विकल्पिता पुरोनुवाक्यामाह—  
प्र सुवान इति। ऋतयुर्यज्ञमिच्छुर्यजमानः सोमः सुवानः सोममभिषुण्वन्निन्द्राय ब्रह्मेन्द्रार्थं बृहत्सोमपानं प्रचिकेत प्रकर्षेण जानाति। कीदृशो यजमानः। जमदग्निरेतन्नामकमुनिसदृश। किं कुर्वन्। अर्चन्स्तुतिभिः पूजयन्। हे इन्द्र त्वं वृषा फलस्य वर्षयिता यन्ताऽसि सोमस्य नियामकोऽसि। कीदृशस्य, शवसो बलवतः। उदरे स्थापयितुमशक्यस्येत्यर्थः। तुरस्य वमनाय त्वरमाणस्य। अन्तर्यच्छ नियन्तृत्वादुदरमध्ये तं सोमं जरयितुं नियच्छ। गृणते तां स्तुवते यजमानाय धर्मं दृंह सोमस्य धारकं वायुं दृढी कुरु। तत्रैव विकल्पितां याज्यामाह—  
सबाधस्त इति। हे सोम नरो मनुष्या ऋत्विजस्ते ब्रह्म श्यामाकचरुरूपं परिवृढं हविः सपर्यन्पूजयन्ति समर्पयन्ति कीदृशस्य ते। सबाधः। धकारान्तो बाध्शब्दोऽभिषवकृतमुपद्रवं ब्रूते। तेनोपद्रवेण सह वर्तत इति सबाध, इति प्रतिपादकं तस्य षष्ठी सबाध इति। अभिषवपीडितस्य तवेत्यर्थः। कीदृशं ब्रह्म, मदं च हर्षकरमपि शुष्मयं च बलप्रापकमपि। कीदृशा नरः। ब्रह्मकृत इष्टिरूपं परिवृढं कर्म कुर्वन्तीन्सि ब्रह्मकृतः। सोमचक्षा अर्को वा सोमशब्देनाभिधीयमानस्त्वं सूर्य एव। अतस्तेजस्वित्वान्नास्सि तव कश्चिदप्युपद्रव इत्यभि प्रायः। यद्यत्रास्मदुदरे पीतो रसस्तुरते वमनाय व्यग्रतां करोति तत्रैत्तत्रैवोदरेरऽय

[[1157]]

प्रपा.१ अनु. ११) कृष्णयजुर्वेदीयतैत्तिरीयसंहिता।  
(काम्ययाज्यापुरोनुवाक्याभिधानम्)  
मिन्द्रः पृत्सु सङ्ग्रामेष्विव तुर्यां दधते तूर्ण यातारं करोति वमनाय संभ्रमं कुर्वतः सोमस्य निवारकं वायुं शीघ्रं तत्र प्रेरयतीत्यर्थः।  
अथ पञ्चमप्रपाठके विहितायामभ्युदयेष्टौ विष्णवे शिपिविष्टाय शृते चरुमित्युक्तं यत्तृतीयं हविस्तत्रानन्तरभावि मन्त्रत्रयमुत्कर्षणीयम् तस्मिंश्च त्रये पुरोनुवाक्यां दर्शयति—  
वषट् त इति। अस्यते क्षिप्यते कर्मानुष्ठानाय देवतया विधिना वा प्रेर्यंत इत्यासो यजमानः। तादृशोऽहं ते तवाऽऽसमन्ताद्वषट्कृणोमि हविर्दानं करोमि। शिपिषु पशुषु विष्टः प्रविष्टो यज्ञः शिपिविष्टः पशुसाध्यो यज्ञ इत्यर्थः। “यज्ञो वै बिष्णुः। पशवः शिपिः” इति श्रुतेः। हे शिपिविष्ट यज्ञात्मक विष्णो मे मदीयं तद्धव्यं जुपव्य। सुष्टुतयः शोभनास्तुतिरूपा मे गिरस्त्वां वर्धन्तु वृद्धिं प्रापयन्तु। एकस्विन्नपि विष्णौ यूयमिति पूजार्थ बहुवचनम्। पूज्या यूयं स्वस्तिभिः श्रेयोभिर्नोऽस्मान्सदा पात रक्षत। तत्रैव याज्यामाह—  
प्र तत्त इति। हे शिपिबिष्टाद्यास्मिन्यज्ञे ते त्वदीयं तन्नामाहं प्रशंसामि। कीदृगहं, वयुनानि विद्वान, ज्ञापकानि नामनिर्वचनानि जानन्। “यज्ञो वौं विष्णुः। पशबः शिपिः। यज्ञ एव पशुषु प्रतितिष्ठति” इति श्रुत्याऽऽख्यातं शिपिविष्टनाम्नो निर्वचनं जानामीत्यर्थः। अत एवार्योऽहं शब्दार्थाभिज्ञानः स्वामी हे विष्णो तं त्वा गृणामि तथाविधं त्वां स्तौमि। किंविधम्। अस्य रजसा पराके क्षयन्तं दृश्यमानस्य मलिनलोकस्यात्यन्तं दूरे निवसन्तं तवसं सपस्विनम् कीदृशोऽहम्। अवतीयानतपस्वी। यद्यप्यहं तपोरहितस्तथाऽपि तपस्विनस्तव प्रसादात्स्तोतुं शक्त इत्यर्थः। तत्रैव विकल्पितां याज्यामाह—  
किमित्त इति। हे विष्णो त्वं यद्यस्मात्कारणाच्छिपिविष्टोऽस्मीति प्रकर्षेण ववक्षे पुनः पुनर्वक्षि तस्मासे तव मनसि किमित्परि पक्ष्यं भूत्किमिदं गर्हणीमभूत्। नैतद्रर्हणीयं वृयैव तव लज्जेत्यभिप्रायः। यद्यप्येतन्नाम लोकेऽत्यन्तरोगिण्युत्पाटितगुह्यत्ववि (चि) मूढैः प्रयुज्यते शिपिविष्टोऽयामिति, तथाऽप्यवयवार्थस्य ब्राह्मणेन व्याख्यातत्वान्नास्त्यत्र तव लज्जाकारणम्। तस्मादेतद्वर्पो वरिष्ठं नामास्मन्माऽपगूढ, अस्माकमग्रं गूढं मा कुरु। यद्यस्मात्त्वं गूहनायैव समिथे युद्धे

[[1158]]

श्रीमत्सायणाचार्यविरचितभाष्यसमेता—(२ द्वितीयकाण्डे—  
(काम्ययाज्यापुरोनुवाक्याभिधानम्)  
कवचशीर्षकाभ्यां गूढोऽन्यरूपो बभूव बभूविथ तदन्यथा यथा तथा वा भवतु, तथाऽप्यस्मद्बुद्धौ प्रशस्तमिदं मा गोपायेत्यर्थः।  
पशुकामस्य त्रिहविष्कामिष्टिं विधत्ते--- “अग्नेये दात्रो पुरोडाशमष्टाकपालं निर्वपेदन्द्राय प्रदात्रे पुरोडासमेकादशकपालं पशुकामोऽग्निरेवास्मै पशून्प्रजनयति वृद्धानिन्द्र प्र यच्छति” (सं. का. २ प्र. ३ अ. २) इति।  
पञ्चद्रव्यसमाष्टिरूपं तृतीयं हविर्विधत्ते—  
“दधि मधु घृतपामो धाना भवन्त्येदतद्वै पशूनाꣳ रूपꣳ रूपेणैव पशुनवरुन्धे” (सं. का. २ प्र. ३ अ. २) इति।  
तत्र दधिघृतयोः पशुसंबन्धात्तत्साहचर्येण सर्वेषां पशुरूपत्वम्।  
अस्मिन्हविषि द्रव्यसंख्यां विविधद्रव्यत्वं च प्रशंसति---  
“पञ्चगृहीतं भविति पाङक्ता हि पशवो बहुरुपं भवति बहुरूपा हि पेशवेः समृद्ध्यै” (सं.का. २ प्र. ३ अ. २ इति।  
एकैकस्य द्रध्यत्य ग्रहणेन पञ्चगृहीतत्वं गोमहिपाश्वादिरूपेण पशूना बहुरूपत्वम्। द्रव्यं विधाय देवतां विधत्ते—  
“प्राजापत्यं भवति प्राजापत्या वै पशवः प्रजापतिरेवास्मै पशून्प्र जनयति” (सं. का. २ प्र. ३ अ. २) इति।  
घृतं न पूतमुभे स्रुश्चन्द्रेत्येते ऋचौ विधसे—  
“आत्मा वै पुरुषस्य मध यन्मध्वग्नौ जुहोत्यत्मानमेव तद्यजमानोऽग्नौ प्रदधाति पङ्क्तयौ याज्यानुवाक्ये भवतः पाङ्क्तः पुरुषः पाङ्क्ताः पशव आत्मान मेव मृत्योर्निष्कीय पशूनव रुन्धे” (सं. का. २ प्र. ३ अ. २) इति।  
यस्मिन्कस्मिंश्चिद्दुर्गे समुत्पन्नस्य मघुनो दध्यादिवत्सर्वप्राणिसुलभत्वं नास्ति, आत्मापि हस्तपादादिवत्सर्वैः सुष्ठु विज्ञेयो न भवति, तत्साम्यान्मधुनः पुरुषत्वं, मधुहोमेन वह्नो प्रक्षिप्तस्याऽऽत्मनः पङक्तिच्छन्दसोः पाठेन मृत्योर्निष्क्रयो भवति।  
तत्र प्रथमहविषः पुरोनुवाक्यामाह—  
अग्ने दा इति। हेऽग्ने दाशुषे हविर्दत्तवते यजमानाय रयिं दा धनं देहि। तथा वीरवन्तं वीरैर्भृत्यादिभिरुपेतं पुत्रं देहि। कीदृशं परीरिणसं परितः शोभना

[[1159]]

प्रपा. २ अनु. १२) कृष्णयजुर्वेदीयतैत्तिरीयसंहिता।  
(काम्ययाज्यापुरोमुवाक्याभिधानम्)  
नासिकाद्या अवयवा यस्य तं तथाविधम्। सुनुपतस्त्वया दीयमानैः पुत्रैयुक्तान्नोऽस्माञ्शिशीहि सर्वेषु कार्यषु तीक्ष्णी कुरु। तत्रैव याज्यामाह—  
दा नो अग्ने इति। हेऽग्ने नोऽस्मभ्यं शतिनो दाः शतसंख्याकान्पशून्देहि। तथा सहस्रसंख्याकान्देहि। दुरो न द्वाराणीव पशुसंपत्तौ हि * “वायव्यꣳ श्वेतमालभेत” “सरस्वत्याज्यभागा स्यात् इत्यादीनि बहूनि कर्माणि सुस्त्रेनानुष्ठातुं शक्यन्ते।” अतोऽनुष्ठानस्य द्वारभूतान्पशून्देहि। ततः पशुप्राप्तेरूर्ध्वं वाजमन्नं श्रुत्यै ब्राह्मणभोजनादिजन्यकीर्तयेऽपावृधि विध्नमपनीय वर्धय। प्रकर्षेणाऽऽनुकूल्यमञ्चतो गच्छत इति प्राच्यौ कुरु। ब्रह्मणा मन्त्रपुरःसरेण कर्मणा तुष्टः सन्द्यावापृथिव्यौ प्राच्या कुरु। उषस उषःकालाः सुवर्णं स्वर्गं इवास्मदगृहे शुक्रं प्रकाशं विदिद्युर्तीवशेषेण द्योतितं कुर्वन्तु प्रभूतं कुर्वन्वित्यर्थः।  
तत्रैव विकल्पितां याज्यामाह—  
अग्निदा इति। अथमाग्निर्द्रविणं दा ददातु। वीरपेशा वीराणामस्मत्पुत्रा दीनां पालको योऽग्निरसावृषिमृषिसामानं पुत्रं सहस्रा सहस्रप्रकारेण सनोति ददातु। सोऽग्निर्दिवि स्वर्गे हव्यमस्मदयिमाततान समन्ताद्विस्तारितवान्। तादृशस्याग्नेः पुरुत्रा पुरुषु प्रदेशेषु धामानि स्थानानि विभृता विशेषेण संपादितानि।  
द्वितीयहविषो याज्यानुवाक्ययोः प्रतीके दर्शयति—  
मा नो मर्घीरिति। मा नो मर्घीरा भरा दद्धि तन्न इति पुरोनुवाक्या। आ तू भर माकिरेतत्परि ष्ठादिति याज्या। तदुभयं पूर्वकाण्डे सप्तमप्रपाठके व्याख्यातम्।  
तृतीयविषः पुरोनुवाक्यामाह—  
घृतं न पूतमिति। हे स्वधावोऽन्नवन्प्रजापते ननूररेपास्त्वदीयं शरीरं पापरहितम्। किमिव, पूतं घृतं न घृतमिव। नेत्युत्तरत्रानुवर्वते। शुचि हिरण्यं न शुद्धं सुवर्णमिव, रुक्मो न आभरणमिव। ते त्वदीयं तच्छरीरं रोचत सर्वेभ्यो रोचताम्। तत्रैव याज्यामाह—  
उभे सुश्चन्द्रेति। हे सुश्चन्द्र सुष्ठ्वहलादनकर आसनि त्वदीय आस्ये सपिंषः संबन्धिन्यावुभे दर्त्रीसदृशे हनू श्रीणीषे सेवसे। हनुपूरणपर्यन्तं सर्पिस्त्वया  
* सर्वपुस्तकेषु हीत्यस्य स्थाने देहीति वर्तते, तत्वयुक्तम्।

[[1160]]

श्रीमत्सायणाचार्यविरचितभाष्यसमेता—(२ द्वितीयकाण्डे—  
(काम्ययाज्यापुरोनुवाक्याभिधानम)  
पीतमित्यर्थः। उतापि च हे शवसस्पते बलस्याधिपत उक्थेषु शस्त्रवत्सु यज्ञेषु नोऽस्मानुत्पूपूर्या उत्कर्षेण पूरय प्रापयेत्यर्थ। स्तोतृभ्यो जयमानेभ्य इषमन्नमाभर संपादय।  
अथान्यत्र वायव्यां यवागूं निर्वपेदित्यादेना विहिते कर्मण्युत्कर्षणीयां पुरो नुवाक्यामाह—  
वायो शतमिति। हे वायो पोष्याणां पुष्टिमतां हरीणामश्वानां शतं युवस्वास्मदगृहे समागन्तुं रथे योजय उत वा ते सहस्रिणः, अथवा ते सहस्त्रसंख्याका अश्वा रथे युज्यन्तामिति शेषः। स च रथो पाजसा बलेन शीघ्रमायातु तत्रैव याज्यामाह—  
प्र यमिरिति। हे वायो दुरोणे यज्ञगृह इष्टये क्रियमाणेष्टिसिद्ध्यर्थं नियुत्संज्ञकाभिर्याभिर्वडवाभिर्दाश्वांसमच्छ हविर्दत्तवन्तं यजमानं प्राप्तुं प्रकर्षेण यासि ताः समीचीना अस्माकमनुकूला इति शेषः। इह कर्मणि नोऽस्माकं सुभोजसं रयिं सुष्ठु भोजनोपयुक्तं धनं नियुव नितरां मिश्रय। किंच, राधोऽन्नं नियुव। कीदृशं राधः। वीरवद्द्रव्यमश्वियं पुत्रैर्गोभिरश्वैर्युक्तमित्यर्थः।  
अथ क्काप्यैन्द्रकर्मण्युक्तयाज्यानुवाक्ये आम्नायेते। तत्र पुरोनुवाक्यामाह—  
रेवतीर्न इति। रेवत्यो धनवत्यः सधमादोऽस्माभिः सह मादय (द्य न्त्यो हर्षयुक्तास्तुविवाजो बह्वन्नोपेता आपो नोऽस्माकं स्वामिनीन्द्रे सन्त्वस्मत्सुखाय तिष्ठन्तु। याभिरद्भिःसह वयं क्षुमन्तं शब्दयन्त इन्द्रं स्तुवन्तो मदेम हृष्यास्म। तत्रैव याज्यामाह—  
रेवाꣳ इद्रेवत इति हे हरिव इन्द्रायं यजमानो रेवाꣳ इद्धनवानेव सन्रेवतो धनवतो देवस्य प्रेदु अन्यन्तप्रकर्षेण स्तोता स्यात्। कीदृशस्य देवस्य। त्वावतस्त्वत्सदृशस्य मघोनो धनवतः श्रुतस्य देवेषु श्रूयमाणस्य। तादृशं देवं स्तुत्या स्वाभीष्टं प्राप्नोतीत्यभिप्रायः अत्र विनियोगसंग्रहः-  
“हिरण्याऽपः प्रजा सेति चतस्रः शतकृष्णले।  
उदु चित्रं चरौ सौर्ये स प्रेत्याग्रेययागके।।”

[[1161]]

प्रपा. २ अनु. १२) कृष्णयजुर्वेदीयतैत्तिरीयसंहिता।  
(काम्ययाज्यापुरोनुवाक्याभिधानम्)  
हिर सावित्रके तद्वद्वडित्था भूमिगे चरौ।  
सोमेन्द्र ऋद्चत्वारः शिपिविष्टे वषट्त्रयम्।।  
अग्ने तिस्त्रो दातयुक्ते मा न आ तू पदातृके।  
घृतं दध्यादिगणके वायो वायव्यके क्वचित्।  
क्वाप्यैन्द्रे रेवतीर्लिङ्गदिति त्रिंशदुदीरिताः।। इति।  
अथ मीमांसा।  
अष्टमाध्यायस्य प्रथमपादे चिन्तितम्—  
“कृष्णलेषु घृतस्योत ब्रीहेस्तेजोयुतेर्भवेत्।  
घृतस्य मैत्रं वैशद्याच्चरुशब्दयुतेस्तथा”।।  
“प्राजापत्यं घृते चरुं निर्वपेच्छतकृष्णलम्” इत्यत्र कृष्णलेषूपांशुयाजद्रव्यस्य घृतस्य धर्माः कर्तव्याः, कृष्णलाख्यसुवर्णस्य घृतस्य च तेजस्वित्वसाम्यादिति चेन्न। सुवर्णशकलव्रीह्योर्वैशद्यसाम्यात्। नहि घृतस्य प्रबलकाठिन्याविरलत्वादिरूपं वैशद्यमस्ति। चरुशब्दस्त्वौषधद्रव्यविषयः कृष्णलेषु प्रयुज्यमान औषधधर्मान्प्रापयति। तस्मादव्रीहिधर्माः कर्तव्याः।  
दशमाध्यायस्य प्रथमपादे चिन्तितम्—  
“अवघातः कृष्णलानागस्ति नो बाऽस्ति पाकवत्।  
प्रत्यक्षोक्त्या चरेत्पाकमवघाते तु नास्ति सा।।”  
विकृतिरूपाणां काम्येष्टीनां काण्ड उदाह्रियते--“प्राजापत्यं घृते चरुं निर्वपेच्छतकृष्णलमायुष्कामः” इति। कृष्णलशब्दः सुवर्णशकलवाची। प्रकृतौव्रीहीनवहन्तीतिपुरोडाशहेतूनां व्रीहीणमवघातो विहितः। सोऽत्र चरुहेतूनां कृष्णलानां चोदकवशादस्ति नो वेति संदेहः। अस्तीति पूर्वपक्षप्रतिज्ञा। वितुषीकरणं प्राकृत उपकारः। लुप्तेऽप्युपकारे तत्सत्तायां पाकवदिति निदर्शनम्। लुप्तेऽपि विक्लोदनोपकारे पाकः प्रतिवादिनोऽभिमतः, तद्वदबघातोऽप्यस्तु। घृते

[[1162]]

श्रीमत्सायणाचार्यविरचितभाष्यसमेता—(२ द्वितीयकाण्डे—  
(काम्ययाज्यापुरोनुवाक्याभिधानम्)  
श्रपयतीति प्रत्यक्षोक्त्या पाकोऽभ्युपगतः। अवघाते तु सोक्तिर्नास्तीति वैवम्यादवघातो नास्ति। तत्रैव द्वितीयपादे चिन्तितम्—  
“नास्त्यस्ति वा कृष्णलेषु पाकः श्रौतोऽप्यसंभवी।  
अदृष्टार्थतया स स्यादौष्ण्ये तु सुतरां भवेत्।।”  
घृते क्षपयतीतिप्रत्यश्रश्रुतिविहितोऽपि पाको, विक्लेदनायोग्येषु न कर्तव्य इति पूर्वपक्षः। दृष्टार्थस्य विक्लेदनस्यासंभवेऽप्यदृष्टार्थ पाकः कर्तव्यः। अन्यथा विधिवैयर्थ्यापत्तेः। यदा तु पाकशब्द औष्ण्यवाची तदा न कोऽपि विवादः।  
“उपस्तराभिघारौ स्ततेषु नो वा द्वयं भवेत्।  
अदृष्टार्थमसंसक्तिदष्टार्थं नेति लुप्यते।।”  
तेषु कृष्णलेषूपस्तरणमभिधारणं चेत्येतदुभयं पाकवदष्टार्थं कर्तव्यमिति पूर्वः पक्षः। न तावत्पाकवदत्र प्रत्यक्षविधिरस्ति। चादकस्तु दृष्टं द्वारमपेक्षते। प्रकृतावुपस्तरणाभिधारणयोर्दृष्टार्थत्वात्। सूक्ष्माणां पुरोडाशावयवानां स्रुचि संसक्तिं निवारयितुं तदुभयं क्रियते। कृष्णलानां तु संसक्तिप्रसङ्ग एव नास्ति। अतस्तन्निवारणलक्षणं द्वारं नास्तीत्युपस्तरजाभिघारण द्वयं लुप्यते। तत्रैवान्य च्चिन्तितम्—  
“भक्षो नास्त्यस्ति वा तेषु नास्ति प्रीतेरभावतः।  
चुश्चुषाकारनिर्धानवचनात्स्यात्प्रदानवत्”।।  
यथा पुरोडाशे प्राशित्रादिभागो भक्ष्यते तथा तेषु कृष्णलेषु भक्षो नास्ति, प्रीतिरूपस्य दृष्टद्वारस्याभावादिति पूर्वः पक्षः। चुश्चुषाकारं भक्षयन्ति निर्धयन्तो भक्षयन्तीति प्रत्यक्षं वचनमाम्नायते। इक्षुदण्डभक्षणे तद्रसवीकारे च यः शब्दविशेषस्तस्यानुकरणं चश्चुषेति। घृते निरुप्तेषु कृष्णलेषु यल्लिप्तमाज्यं तदन्तर्नेतुमिव बालाश्चुश्चुषां कृत्वा तदाज्यं निःशेषेण पिबन्तो भक्षयेयुरित्यर्थः। अनदनीयद्रव्याणामपि कृष्णलानां यथा वचनात्प्रदानं तद्वदभक्ष्याणामपि भक्षणं भवेत्। तत्रैवान्यच्चिन्तितम्—  
“सकृत्सहत्वयोरेकमेकधेत्यन्त्यमेव वा।  
एकं नियामकाभावादबाधाधदन्त्यमेव हि” इति।

[[1163]]

अनु. २ अनु. १२) कृष्णयजुर्वेदीयतैत्तिरीयसंहिता।  
(काम्ययाज्यापुरोनुवाक्याभिधानम्)  
तत्रैव कृष्णलभक्षणे श्रूयते “एकधा ब्रह्मण उपहरति” इति। तत्रैकधेत्ययं धाप्रत्ययः प्रकारवाची सन्नेकवारमित्यमुमर्थं वा बहूनां सहभावं वा ब्रूते। उपहारो भक्षणाय समर्पणम्। एकधेत्यनेन शब्देन सकृत्त्वसहत्वयोरन्यतरद्विवक्षितमुत सहत्वमेवेति संशयः। नियामकाभावादुभयोर्मध्ये यत्किंचितदन्यतरदिति पूर्वः पक्षः। अबाधोऽत्र नियामकः। प्रकृताविडाप्राशित्रचतुर्धाकरणशंयुवाककालेषु चतुर्धाभक्षणसिद्धये चत्वार उपहारा उपदिष्टाः। अत्रापि ते चोदकप्राप्ताः। तत्र सकृत्त्वपक्ष उपरितनास्त्रय उपहारास्तत्तत्कालविशेषाश्च बाध्येरन्। सहत्वपक्षे कालविशेषा एव बाध्यन्ते, न तु त्रय उपहाराः। तस्मादन्त्यपक्षरूपं सहत्वमेवैकधेत्यस्य शब्दस्यार्थः। तत्रैवान्यच्चिन्तितम्—  
“सर्वं ब्रह्मण इत्यत्र ब्रह्मभागस्य सर्वता।  
अन्यभागस्यापि वाऽऽद्यो भागान्तरमबाधितुम्।।  
सर्वत्वमन्यभायीयं ब्राह्मणोऽत्र विधीयते।  
स्वभागीयं चोदकाप्तं बाध्यतामन्यभक्षणम्”।  
कृष्णलभक्षण एवेदपरम श्रूयते—“सर्वं ब्रह्मणे परिहरति” इति। परिहारः समर्पणम्। ब्रह्मसहितानामृत्विजामेकैकस्य चतुर्षु कालेषु चत्वारो भक्षणभागाश्चोदकप्राप्ताः। तत्र सर्वता किं ब्रह्मसंबन्धितचतुर्भागविषया, उतेतरसंबन्धिभागः चतुष्टयविषयाऽपीति संदेहः। अध्वर्युप्रभृतीनामृत्विजां ये ये चत्वारो भागास्तेषां बडूनामबाधनायाऽऽद्यः पक्षोऽभ्युपगन्तव्यः। तत्रैषा वचनव्यक्तिः—ब्रह्मसंबन्धमनूद्य सर्वत्वपरिहारयोरेकमनुवादेऽन्तर्भाव्येतरद्विधेयं “यद्ब्रह्मणे सर्वं तत्परिहति यद्ब्रह्मणे परिहरति तत्सर्वम् ” इति। उभयथाऽपि विधेर्ब्रह्मभागमात्रे पर्यवसानञ्चोदकप्राप्ता अन्यभागा अबाधिता भविष्यन्तीति पूर्वः पक्षः। सर्वत्वपरिहारावनूद्य ब्रह्मसंबन्धो विधियते। यत्परिहर्तव्यं सर्वं तद्ब्रह्मण इति वचनव्यक्तिः। तत्र ब्रह्मभागाणामितरभागाणां च यत्सर्वत्वं तस्य ब्रह्मसंबन्धे सति ब्रह्मभागाणां ब्रह्मसंबन्धस्य चोदकादेव प्राप्तत्वात्तत्रानर्थको विधिरन्यभागानां ब्रह्मसंबन्धविधाने पर्यवस्यति। तस्मादन्येषां भक्षणं बाध्यते। तत्रैवान्यच्चिन्तितम्—  
“युगपत्स्वस्वकाले वा तत्सर्वं भक्षयेदयम्।  
अविलम्बादादिमोऽन्त्यस्तं तं कालमबाधितुम्।।”

[[1164]]

श्रीमत्सायणाचार्यविरचितभाष्यसमेता—(२ द्वितीयकाण्डे—  
(काम्यायाज्यापुरोनुवाक्याभिधानम्)  
अतीतेननाधिकरणद्वयेन युगपत्सर्वं ब्रह्मणे समर्पयेदित्युक्तं, तत्र भक्षयितुं युगपत्समर्पितस्य सर्वस्य मध्ये कियदपि भक्षयित्वाऽवशेषितस्य विलम्बे कारणाभावाद्युगपदित्याद्यः पक्षः प्राप्नोति। चोदकप्राप्तस्य तत्तत्कालस्याबाधो विलम्बे हेतुः। तस्मात्स्वस्वकाल इत्यन्त्यः पक्षोऽभ्युपगन्तव्यः।  
“फलं च नियमः कर्ता संघः सौर्ये न वाऽग्रिमः।  
प्रयाजवन्न विध्यादिविध्यन्तत्वविभेदतः।।”  
इष्टो फलादयश्चत्वारः सन्ति। फलं स्वर्गः। नियमो यावज्जीवकत्वम्। कर्ता स्वर्गकामः। संघ आग्नेयादीनां षण्णां साहित्यम्। स एते चत्वारः सौर्ये प्रयजादिवदतिदेष्टव्या इति चेन्न। वैषभ्यात्। प्रयाजादिराकाङ्क्षितविध्यन्तत्वादतिदिश्यते। विध्यादिस्तु नाऽऽकाङ्क्षितः। सौर्यं चरुं निर्वपेदिति मुख्यविधिः प्रत्यक्षश्रवणात्। अन्यथा विध्यन्तेऽपि कस्याऽऽकाङ्क्षा वर्ण्येत। तस्मात्प्रधानकर्मणोऽनाकाङ्क्षितस्य विकृताप्रवृत्तेस्तत्संबद्धाः फलादयोऽप्यनाकाङ्क्षित्वान्नातिदिश्यते। तत्रैवान्यच्चितन्तितम्---  
“गोदोहनाद्यस्ति नो वा भवेत्प्रणयनाश्रयात्।  
अनङ्गत्वादपेक्षाया अभावान्नातिदिश्यते।।”  
‘चमसेनापः प्रणयेद्गोदोहनेन पशुकामस्य’ इति दर्शपूर्णमासयोः श्रुतं गोदोहनं सौर्येऽप्यतिदेष्टव्यम्। कुतः । तदाश्रयस्य प्रणयनस्य सद्भावादिति चेन्मैवम्। ऋत्वङ्गतया चमस एव प्रणयनसाधनमपेक्षितं, न त्वङ्गं पुरुषार्थं गोदोहनम्। अतः फलनियमादिवन्नातिदेशः। तत्रैवान्याच्चिन्तितम्---  
स्पर्शद्वयं व्यवस्थाप्यं विकल्प्यं वा व्यवस्थितिः।  
प्रकृताविव नो तत्र तस्याः शाब्दत्ववर्जनात्।।  
दर्शपूर्णमासयोर्हविषा स्पर्शनद्वयं व्यवस्थितमन्त्रद्वयसाध्यमाम्नासम्—“चतुर्होत्रा पौर्णमास्यामभिमृशेत्पञ्चहोत्राऽवास्यायाम्” इति। पृथिवी होतेत्यादि मन्त्रश्चतुर्होता। अग्निर्होतेत्यादिमन्त्रः पञ्चहोता। तदुभयं सौर्यादौ चोदकप्राप्तं सत्कालभेदेनानुष्ठानद्वये व्यवस्थापनीयम्। कुतः। प्रकृतौ पौर्णमास्यमावास्ययोः कालयोर्भदेन व्यवस्थितत्वादिति चेन्न। प्रकृतौ व्यवस्थाया आर्थिकत्वात्। शाब्द-

[[1165]]

प्रपा. २ अनु. १२) कृष्णयजुर्वेदीयतैत्तिरीयसंहिता।  
(काम्ययाज्यापुरोनुवाक्याभिधानम्)  
स्यैवाङ्गत्वेनातिदेशार्हत्वात्। तस्मादुभयं विकृताविच्छया विकल्प्यते। तत्रैवान्याच्चिन्तितम्—  
षट्सु कस्याप्युताऽऽग्नेयस्यैव सौर्येऽग्रिमो यतः।  
अविशेषो न दैवेक्यादौषधद्रव्यकत्वतः।।  
दर्शपूर्णमासगतेषु षट्सु यागेषु यस्य कस्यापि विध्यन्तः सौर्य कर्तव्यः, अस्यैवेति विशेषनियामकस्याभावादिति चेन्न। देवतैकस्य नियामकत्वात्। सौर्यशब्दगततद्धितप्रत्ययविग्रहस्य सूर्याविति द्विवचनेनापि कर्तुं शक्यत्वाद्देवतैक्यमनिश्चितमिति चेन्न। विधिशेषार्थवादोक्तावमुमेवाऽऽदित्यमित्येकवचनेन तद्व्यपदेथात्। आग्नेयार्थवादेऽपि सोग्नऽयेऽध्रियतेत्येकवचनं व्यपदिष्टम्। अत आग्नेयस्यैव विध्यन्तो न त्वग्नीषोमीयैन्द्राग्नयोः। यद्यप्यैन्द्रयोर्दधिपयसोः प्राजापत्य उपांशुयाजेऽपि देवतैक्यमस्ति, तथाऽप्यौषधद्रव्यकरत्वमाग्नेये विशेष्यते। तस्मात्तस्यैव विध्यन्तः। नवमाध्यायस्य द्वितीयपादे चिन्तितम्---  
“सौर्यादौ पार्वणौ होमौ स्तो न वा कालदेवकौ।  
स्तः संघदेवकौ संघविकारत्वान्न तत्र तौ।।”  
दर्शपूर्णमासयोः श्रूयते-- “स्रुवेण पार्वणो जुहोति” इति। तत्र पर्वशब्दः कालविशेषवाची। ततः कालदेवकौ तो होमाधारादुपकारकतया प्रयाजादिवत्सौर्यादिविकृतिष्वतिदिश्येते इति चेन्मैवम्। पर्वशब्दस्याऽऽग्नेयादित्रिकसंघपरत्वात्। दानार्थवाचिनः पृणातेर्धातोर्निष्पन्नोऽयं पर्वशब्दः। स प्रीया (पूर्य) ते दीयतेऽस्मिन्नित्यधिकरणव्युत्पत्त्या कालमाचष्टे। भावव्युत्पत्त्या दु क्रियापरः सन्प्रकरणवाशदाग्नेयादिकर्मत्रयसंघमाह। तथा च मन्त्रवर्णोऽप्यनुगृहीतो भवति। “ऋषभं वाजिनं वयं पूर्णमासं यजामहे” इत्येको मन्त्रः।  
“अमावास्या सुभगा सुशेव धेनुरिव भूम आप्यायमाना” इत्यपरो मन्त्रः। तत्राग्नीषोमवत्कर्मत्रयसंघाय व्यासक्तदेवतात्व। न च संघस्य विकृतिः सौर्यादिः, किंत्वाग्नेयस्यैव। ततः संघार्थ योर्होमयोर्नास्ति सौर्यादौ प्राप्तिः।  
दशमाध्यायस्य प्रथमपादे चिन्तितम्—  
सौर्ये चरौ चरुः स्थाली किं वाऽन्नं लौकिकोक्तितः।  
स्थाल्यस्यां श्रपणं योग्यं कपालविकृतित्वतः।।

[[1166]]

श्रीमत्सायणाचार्यविरचितभाष्यसमेता—(२ द्वितीयकाण्डे—  
(काम्ययाज्यापुरोनुवाक्याभिधानम)  
विद्वच्छरुतिप्रसिद्धयाऽन्नं देवतातद्धितोक्तितः।  
योग्यत्वेन प्रदेयं तत्पुरोडाशहतिर्यथा।।  
सौर्यं चरुं निर्वपेदित्यादिवाक्ये चरुशब्दः किं स्थालीं वक्ति, आहोस्विदोदनमिति संदेहः। तत्र लौकिका आ हिमवत आ च कुमारीभ्यः सर्वेऽपि सर्वदेशीयस्वस्वभाषाप्रसिद्ध्या यत्किंचिद्गकारवकाराद्यक्षरमुपरि प्रक्षिप्य चरुशब्दमल्पे पात्रे पाकाधिकरणे ताम्रादिमये प्रयुञ्जन्ते। निघण्टुकाराश्चोखा स्थाली चरुरित्येताञ्शब्दान्पर्यायत्वेनोपदिशन्ति। तस्माच्चरुशब्दः स्थालीं वक्ति। यदि तस्या अदनीयत्वाभावेन पुरोडाशवत्प्रदानयोग्यता न स्यात्तर्हि मा भूत्पुरोडाशविकृतित्वं, पुरोडाशाधिष्ठानकपालविकृतित्वं तु भविष्यति। श्रपणयोग्यताया सद्भावात्। यथा कपालेषु हविः श्रप्यते तथा स्थाल्यामपि श्रपयितुं शक्यते। तस्माच्चरुः स्थालीति प्राप्ते ब्रूमः----- अन्नमेव चरुशब्देनोच्यते। कुतः। श्रुतिप्रसिद्धेः। आदित्यः प्रायणीयश्चरुरिति विधाय तद्वाक्यशेषे ह्यदितिमोदनेनेत्योदनशब्देन चरुरबूद्यते। यदि भोज्यान्ने चरुशब्दः क्वापि न प्रयुज्यते तर्ह्योदनाविशेषवाची चरुशब्दोऽस्तु। तत्र विद्वत्प्रसिद्धेः। विद्वांसो याज्ञिकाः शब्दैकगम्यधर्माधर्मव्यहारिणः शब्द्रार्थाविप्लबे तात्पर्यवन्तोऽनवस्रावितान्त रूष्मपक्वे जीवतण्डुले विशदसिक्थ ओदने चरुशब्दः प्रयुञ्जते। सत्योदनवाचित्वे सौर्यमिति तद्धितोऽप्युपपद्यते। यथाऽऽग्नेयमितिदेवता * तद्धितसंयुक्तपुरोडाशः प्रदेयद्रव्यं तथा चरुरपि। अन्ये च निघण्टुकारा हब्यपाके चरुः पुमानिति पठति। तस्याच्चरुशब्दोऽन्नवाची। तत्रैवान्याच्चिन्तितम्---  
“चरुः कपाले पक्तव्य क्वापि वा उचितेऽथवा।  
कपाले चोदकप्राप्तेरनपूपत्वतः क्वचित्।  
स्थाल्यां चरुत्वयोग्यत्वात्कटाहे योग्यता नहि।  
चिन्ताद्वयफलं त्वत्र पेषणादिनिवर्तनम्।।”  
विषयसंशयनिर्देशकं पूर्वार्धं स्पष्टार्थम्। यथा प्रकृतौ पुरोडाशस्य कपाले पाकस्तथा विकृतौ चरोरित्याद्यः पूर्वपक्षः। पुरोडाशस्यापूपत्वात्कपालगतोष्मणा  
* अत्र “तद्धित” इति पदं विरुद्धम्।

[[1167]]

प्रपा. २ अनु. १२) कृष्णयजुर्वेदीयतैत्तिरीयसंहिता।  
(काम्यायाज्यापुरोनुवाक्याभिधानम्)  
पाकः संभवति, चरुस्त्वोदनत्वादुदकगतोष्मणा पक्तव्यः। अतोऽप्राकृतकार्यत्वाच्चोदकप्राप्तिर्नास्तीति यद्युच्येत तर्हि, अनपूपस्य चरोरुदकधारणयोग्ये कटाहघटादौ यत्र क्वापि पाक इति द्वितीयः पूर्वपक्षः। निरुप्तानां मुष्टिचतुष्टयपरिमितानां तण्डुलानामल्पेनैव पात्रेण पक्तुं योग्यत्वाच्चरोः स्थाल्यामेव पाक इति राद्धान्तः। पूर्वत्र चरुरोदन इति चिन्तितम्। न ह्योदने पेषणादिरस्ति। अतः पेषणादिनि वृत्तिः पूर्वचिन्तायाः साक्षात्फलम्। तद्द्वारेण चरुनिष्पादकस्थालीचिन्ताया अपि फलमित्युपचर्यते। पेषणादीन्यनुक्रामति—  
“पेषणं यवनं वापस्तापश्चोपहितिः प्रथा।  
मार्जनाध्यूहनज्वालास्तथा व्युद्धृत्य सादनम्।।”  
पेषणं चूर्णनं, यवनं पिष्टस्योदकमिश्रणं, वाप उपकत्मिश्रणाय पिष्टस्य पात्रे प्रक्षेपः, तापः कपालानामङ्गारैः प्रतापनम् उपहितिरङ्गारेषु कपालस्थापनम्, प्रथा कपालेष्ववस्थापितस्य पुरोडाशस्य हस्तसंघट्टनेन सर्वेषु कपालेषु प्रसारणं, मार्जन श्लक्ष्णीकरणम्। अध्यूहनं भस्मनाऽङ्गारैश्चोपर्याच्छादनं, ज्वाला दर्भपुञ्जीलैः प्रज्वालनम्, व्युद्धृत्य सादनं कपालेभ्यः पृथक्कृतस्य पुरोडाशस्यान्तर्वेद्यवस्थापनम्। ननु पेषणादिनिवृत्तेः पूर्वाधिकरणद्वयफलत्वे किमिति सूत्रकारः प्रत्येकं सूत्रैर्विचारितवानित्याशङ्कय मन्दमतिव्युदासयित्याह—  
“एतानि मन्दप्रज्ञस्य कर्तव्यानीति विभ्रमः।  
अपूपस्यैव योग्यानीत्येतत्सूत्रैर्निरूपितम्।।”  
तत्रैव चतुर्थपादे चिन्तितम्—  
“सौर्यादिनिगमे कोऽपि शब्दः स्याद्वैध एव वा।  
चरौ सूर्गान्वयादाद्यः प्रयोगान्वयतोऽन्तिमः।।”  
सौर्यं चरुं निर्वपेदित्यादिविकृतिषु चोदकातिदिष्टा ये निगमास्तेष्वग्न्यादि शब्दस्थाने सूर्याद्यर्थप्रत्यायक शब्द ऊहितव्यः। स चार्थ आदित्यख्यादिना पर्यायेणापि प्रत्याययितुं शक्यते। वैधस्तु सूर्यशब्दश्च याग एवान्वितः, नत्वग्न्यादिशब्दवन्निगमेषु पठितः। तस्माद्य कोऽपीति प्राप्ते ब्रूमः—अत्र सौर्यं चरुं निर्वपेदिति प्रयोगवचनेन सूर्यान्वयो भवति, न तु सौर्यं चरुमिति चरुणा। कारकविभाक्तिर्हि द्वितीया। सा चाऽऽख्यातेन संबध्यते, न नाम्ना। सति च

[[1168]]

श्रीमत्सायणाचार्यविरचितभाष्यसमेता—(२ द्वितीयकाण्डे—  
(काम्ययाज्यापुरोनुवाक्याभिधानम्)  
प्रयोगान्वये याज्यापुरोनुवाक्ययोर्निगमेषु वा यत्र यत्र प्रयोगोऽपेक्षितस्तत्र सर्वत्र सूर्यशब्द एव युक्तः। प्रकृतावपि निगमेषु नार्थमात्रविवक्षयाऽग्निशब्दः प्रयुज्यते, किं तर्हि वैधशब्दविवक्षयाऽपि। तथा सत्यतिदेशोऽपि वैधशब्दविषय एव भविष्यति। तस्मात्सूर्यशब्द एव प्रयोक्तव्यः।  
द्वादशाध्यायस्य द्वितीयपादे चिन्तितम्—  
“आरम्भणीया सौर्यादौ नाते स्यान्न प्रयोगवत्।  
ऋत्वर्था न प्रयोगार्था ऋत्वारम्भे ततो भवेत्।।”  
दर्शपूर्णमासयोः प्रथप्रयोगस्यैवोपक्रम आरम्भणीया न प्रयोगान्तरस्येति नवमे निर्णीतम्। आदौ कृतस्य कर्तृसंस्कारस्य यावज्जीवपर्याप्तत्वाद्यथा न प्रयोगान्तर आरम्भणीयापेक्षा, तथा यावज्जीवप्रकृतिकालमध्ययातिनीनां सौर्यादिविकृतीनां नास्ति तदपेक्षेति प्राप्ते ब्रूमः- दर्शपूर्णमासावारप्स्यमान इत्युक्तत्वात्क्रत्वर्थे यमारम्भणीया, न तु प्रयोगार्था। क्रत्वन्तराणि हि सौर्यादीनि। ततः प्रयोगान्तरवैषम्यात्सौर्यादौ सा कर्तव्या। न च यावज्जीवकालः प्रकृत्यङ्गं, कर्तृधर्मत्वेन द्वितीये वर्णितत्वात्। अतो नोक्तरक्षोघ्नन्यायोऽत्र प्रसरति। तस्मान्नास्त्यत्र प्रसङ्गः। तृतीयाध्याये चतुर्थपादे चिन्तितम्—  
“सोमवामिचरुर्लोके वेदे वेन्द्रियसंक्षयः।  
दृष्टदोषो लौकिकेऽतो वमने विहितश्चरुः।।  
अदोषो वमनायैव लोके पानं श्रुतौ पुनः।  
जरणाय ततो वान्तिदोषशान्त्यै भवेच्चरुः।।”  
इदमाम्नायते— “सोमेन्द्रं चरुं निर्वपेच्छ्यामकं सोमवामिनः” इति। तत्र लोकिके सोमवमने विहितोऽयं चरुः। कुतः। “वि वा एष इन्द्रियेण वीर्यण। (सोमपीथेन) र्ध्यते षः सोमं वमिति” इति दृष्टशेषमुपन्यस्य तच्छान्तये चरुविधानादिति चेन्मैवम्। लोके धातुसाम्यार्थिनो वमनायैव सोमस्य पाने सति वमनस्य दोषाहेतुत्वात्। वेदे तु “हिन्व मे गात्रा हरिवः” इत्यनेन मन्त्रेण जरयितुं सोमः पीयते। तत्र वमनप्रायश्चित्तार्थोऽयं चरुः। तत्रैवान्यच्चिन्तितम्---  
“ऋत्विजां वमनेऽप्येष कर्तुरेवोत वर्जनात्।  
विशेषस्याग्रिमो मैवं कर्तुरेव निरूपितः।।”

[[1169]]

प्रपा. २ अनु. १२) कृष्णयजुर्वेदीयतैत्तिरीयसंहिता।  
(काम्यायाज्यापुरोनुवाक्याभिधानम्)  
ईशस्य सोमवमने चरुरिति विशेषस्यभावादृत्विजां यजमानस्य च वमने सर्वत्रासौ चरुरिति चेन्मैवम्। यो वमति स निर्वपतीति निर्वप्तुर्वमनं चरुनिमित्तं, निर्वप्ता च यजमानः। ऋत्विजो निर्वप्तृत्वेऽधिकारान्तरप्रसङ्गात्। यस्माद्यजमानस्यैव वमने चरुविधिः। अष्टमाध्यायस्य प्रथमपादे चिन्तितम्---  
“क्षीरस्याऽऽज्यस्य वा नीरे मधुन्यप्यग्रिमो यतः।  
द्रवत्वं न घृतेऽप्यस्य सत्त्वाद्वर्णाच्च संभवात्।।”  
चित्रायागे श्रूयते—“दधि मधु घृतमापो धानास्तण्डुलास्तत्संसृष्टं प्रजापत्यम्” इति। तत्र मधुन्युदके च द्रवत्वसामान्येन सांनाय्यगतस्य पयसो धर्मा इति चेत्। न घृतेऽप्याग्निसंपर्केण द्रवत्वसद्भावादशुक्लवर्णत्वादाज्यधर्माणामुत्पवनादीनां संभवात्पयोधर्माणां दोहनादीनामसंभवाच्चोपांशुयाजगतस्याऽऽज्यस्य धर्माः कर्तव्याः।।  
इति श्रीमत्सायणाचार्यविरचिते माधवीये वेदार्थप्रकाशे कृष्ण-  
यजुर्वेदीयतैत्तिरीयसंहिताभाष्ये द्वितीयकाण्डे द्वितीयप्रपाठके  
प्रथमादिद्वादशान्ता अनुवाकाः।। १-१२।।  
वेदार्थस्य प्रकाशेन तपो हार्दं निवारयन्।  
पुमर्थोश्चतुरो देयाद्विद्यातीर्थमहेश्वरः।।  
इति श्रीमद्विद्यातीर्थमहेश्वरापरावतारस्य श्रीमद्राजाधिराजपरमेश्वरस्य  
श्रीवीरबुक्कमहाराजस्याज्ञापरिपालकेन माधवाचार्येण विरचिते  
वेदार्थप्रकाशे कृष्णयजुर्वेदीयतैत्तिरीयसंहिताभाष्ये  
द्वितीयकाण्डे द्वितीयः प्रपाठकः।। २ ।।

[[1170]]

श्रीमत्सायणाचार्यविरचितभाष्यसमेता—(२ द्वितीयकाण्डे—  
(भूतिकामादीनामादित्यचर्वादीष्टिविधिः)  