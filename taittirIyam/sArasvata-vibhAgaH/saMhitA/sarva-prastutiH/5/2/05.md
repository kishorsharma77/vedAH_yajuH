+++
title = "०५"

+++

<details><summary>मूलम् (संयुक्तम्)</summary>

पु॒रु॒ष॒मा॒त्रेण॒ वि मि॑मीते य॒ज्ञेन॒ वै पुरु॑ष॒स्सम्मि॑तो यज्ञप॒रुषै॒वैन॒व्ँवि मि॑मीते॒ यावा॒न्पुरु॑ष ऊ॒र्ध्वबा॑हु॒स्तावा᳚न्भवत्ये॒ताव॒द्वै पुरु॑षे वी॒र्य॑व्ँ वी॒र्ये॑णै॒वैन॒व्ँवि मि॑मीते
</details>

<details open><summary>विश्वास-प्रस्तुतिः</summary>

पु॒रु॒ष॒मा॒त्रेण॒ वि मि॑मीते ।  
य॒ज्ञेन॒ वै पुरु॑ष॒स् सम्मि॑तः ।  
य॒ज्ञ॒प॒रुषै॒वैन॒व्ँ वि मि॑मीते ।  
यावा॒न् पुरु॑ष ऊ॒र्ध्वबा॑हु॒स् तावा᳚न् भवति ।  
ए॒ताव॒द् वै पुरु॑षे वी॒र्य᳚म् ।  
वी॒र्ये॑णै॒वैन॒व्ँ वि मि॑मीते ।  
</details>

<details><summary>मूलम्</summary>

पु॒रु॒ष॒मा॒त्रेण॒ वि मि॑मीते ।  
य॒ज्ञेन॒ वै पुरु॑ष॒स् सम्मि॑तः ।  
य॒ज्ञ॒प॒रुषै॒वैन॒व्ँ वि मि॑मीते ।  
यावा॒न् पुरु॑ष ऊ॒र्ध्वबा॑हु॒स् तावा᳚न् भवति ।  
ए॒ताव॒द् वै पुरु॑षे वी॒र्य᳚म् ।  
वी॒र्ये॑णै॒वैन॒व्ँ वि मि॑मीते ।  
</details>

<details><summary>भट्टभास्कर-टीका</summary>

1अथाग्निविमानमारभ्यते - पुरुषमात्रेणेति ॥ पुरुषप्रमाणेन वेणुना अग्निं विमिमीते । 'प्रमाणे द्वयसच्' इत्यादिना मात्नच् । यज्ञेन सम्मितः तुल्यः पुरुषः । तस्माद्यज्ञपरुषा यज्ञपर्वणा यज्ञमात्रयैव अग्निविमानं कृतं भवति । यावानिति । यावान् पुरुषो यजमानः अग्निं चेष्यमाण ऊर्ध्वबाहुर्भवति तावान् तत्परिमाणो वेणुर्भवति । तावता वेणुना अग्निं विमिमीते । एतावद्वा इति । यावानूर्ध्वबाहुः तावत्येव पुरुषस्य वीर्यं समाप्तं नातः परं क्रमते । एवमत्र पञ्चारत्निः पुरुषो बोधितो भवति ॥
</details>

<details><summary>मूलम् (संयुक्तम्)</summary>

प॒ख्षी भ॑वति॒ न ह्य॑प॒ख्षᳶ पति॑तु॒मर्ह॑त्यर॒त्निना॑ प॒ख्षौ द्राघी॑याꣳसौ भवत॒स्तस्मा᳚त्प॒ख्षप्र॑वयाꣳसि॒ वयाꣳ॑सि
</details>

<details open><summary>विश्वास-प्रस्तुतिः</summary>

प॒ख्षी भ॑वति ।  
न ह्य॑प॒ख्षᳶ पति॑तु॒मर्ह॑ति ।  
अ॒र॒त्निना॑ प॒ख्षौ द्राघी॑याꣳसौ भवतः ।   
तस्मा᳚त् प॒ख्षप्र॑वयाꣳसि॒ वयाꣳ॑सि ।  
</details>

<details><summary>मूलम्</summary>

प॒ख्षी भ॑वति ।  
न ह्य॑प॒ख्षᳶ पति॑तु॒मर्ह॑ति ।  
अ॒र॒त्निना॑ प॒ख्षौ द्राघी॑याꣳसौ भवतः ।   
तस्मा᳚त् प॒ख्षप्र॑वयाꣳसि॒ वयाꣳ॑सि ।  
</details>

<details><summary>भट्टभास्कर-टीका</summary>

2पक्षीति ॥ 'वयसां वा एष प्रतिमया चीयते' इति । अत्र हेतुमाह - न हीति अरत्निनेत्यादि । चतुर्विंशतिरङ्गुलयोऽरत्निः । तदर्धं प्रादेशः । अरत्निना पक्षौ द्राघीयांसौ दीर्घतरौ पुरुसौ भवतः । प्रियस्थिरादिना दीर्घादेशः । यथोक्तां - 'चतुर आत्मनि पुरुषानव मिमीते पुरुषं दक्षिणे पक्षे पुरुषं पूच्छे पुरुषमुत्तरेऽरत्निना दक्षिणतो दक्षिणं पक्षं प्रवर्धयत्येवमुत्तरत उत्तरं प्रादेशेन वितस्त्या वा पश्चात्पुच्छं 'इति । स एष सप्तविधः प्राकृतोऽग्निः अत्रैकविधप्रभृतयः एकशतविधान्ता अग्नयः । तत्र सप्तविधबोधितानि पुच्छादिन्यूनानां एकविधानि नाना भवन्ति । अष्टविधप्रभृतीनां यदन्यत्सप्तभ्यः तत्सप्तधा विभज्य प्रतिपुरुषमावेशयेत्, प्रकृतिविकारस्य आश्रितत्वात् । तस्मादिति । पक्षयोः प्रवयांसि भूतानि प्रभूतबन्धानि पक्षप्रवयांसि । सप्तमीपूर्वपदप्रकृतिस्वरत्वम् । वयांसि पक्षिणः ॥
</details>

<details><summary>मूलम् (संयुक्तम्)</summary>

व्याममा॒त्रौ प॒ख्षौ च॒ पुच्छ॑ञ्च भवत्ये॒ताव॒द्वै पुरु॑षे वी॒र्य᳚म् [25]  
वी॒र्य॑सम्मितो॒ वेणु॑ना॒ वि मि॑मीत आग्ने॒यो वै वेणु॑स्सयोनि॒त्वाय॒ यजु॑षा युनक्ति॒ यजु॑षा कृषति॒ व्यावृ॑त्त्यै
</details>

<details open><summary>विश्वास-प्रस्तुतिः</summary>

व्या॒म॒मा॒त्रौ प॒ख्षौ च॒ पुच्छ॑ञ्च भवति ।  
ए॒ताव॒द्वै पुरु॑षे वी॒र्य॑व्ँ वी॒र्य॑सम्मितः। [25]  
वेणु॑ना॒ वि मि॑मीते ।  
आ॒ग्ने॒यो वै वेणुः॑ ।  
सयोनि॒त्वाय॑ ।  
यजु॑षा युनक्ति ।  
यजु॑षा कृषति ।  व्यावृ॑त्त्यै ।  
</details>

<details><summary>मूलम्</summary>

व्या॒म॒मा॒त्रौ प॒ख्षौ च॒ पुच्छ॑ञ्च भवति ।  
ए॒ताव॒द्वै पुरु॑षे वी॒र्य॑व्ँ वी॒र्य॑सम्मितः। [25]  
वेणु॑ना॒ वि मि॑मीते ।  
आ॒ग्ने॒यो वै वेणुः॑ ।  
सयोनि॒त्वाय॑ ।  
यजु॑षा युनक्ति ।  
यजु॑षा कृषति ।  व्यावृ॑त्त्यै ।  
</details>

<details><summary>भट्टभास्कर-टीका</summary>

3व्याममात्राविति ॥ पञ्चारत्निर्व्यामः । चतुररत्निरित्येके । व्याममात्रौ पक्षौ भवत इति । वक्ष्यमाणस्य नतिः पुच्छं च भवति । व्याममात्रस्य प्रकृतस्य नतिः । यद्वा - व्याममात्रौ पक्षौ व्याममात्रं पुच्छं तदिदं भवति । नपुंसकस्य शेषः एकवद्भावस्य । वीर्यसम्मित इति । वीर्येर्णैव संमितोऽग्निर्भवति । 'तृतीया कर्मणि' इति पूर्वपदप्रकृतिस्वरत्वम् । आग्नेय इति । अग्नेस्स्वभूतः । 'सर्वत्राग्निकलिभ्याम्' इति ढक् । यथोक्तम् - 'अग्निर्देवेभ्यो निलायत स वेणं प्राविशत्' इति । यजुषेति । मन्त्रेण योजनं लक्षणं च कुर्यात् लौकिकव्यावृत्त्यर्थाम् । यजुश्शब्दो मन्त्रवचनः, यथा 'व्यृद्धं वा एतद्यज्ञस्य यदयजुष्केण क्रियते' इति । त्रत्र हि 'इमामगृभ्णन्' इति मन्त्रो यजुश्शब्देनोच्यते । एतदुक्तं भवति - 'सीरा युंजन्ति' इति द्वाभ्यां सीरं युनक्ति । 'लाङ्गलं पवीरवम्' इति द्वाभ्यां कृषति ॥
</details>

<details><summary>मूलम् (संयुक्तम्)</summary>

षड्ग॒वेन॑ कृषति॒ षड्वा ऋ॒तव॑ ऋ॒तुभि॑रे॒वैन॑ङ्कृषति॒ यद्द्वा॑दशग॒वेन॑ सव्ँवथ्स॒रेणै॒व
</details>

<details open><summary>विश्वास-प्रस्तुतिः</summary>

ष॒ड्ग॒वेन॑ कृषति ।  
षड्वा ऋ॒तवः॑ ।  
ऋ॒तुभि॑र् ए॒वैन॑ङ्कृषति ।  
यद् द्वा॑दशग॒वेन॑ सव्ँवथ्स॒रेणै॒व ।  
</details>

<details><summary>मूलम्</summary>

ष॒ड्ग॒वेन॑ कृषति ।  
षड्वा ऋ॒तवः॑ ।  
ऋ॒तुभि॑र् ए॒वैन॑ङ्कृषति ।  
यद् द्वा॑दशग॒वेन॑ सव्ँवथ्स॒रेणै॒व ।  
</details>

<details><summary>भट्टभास्कर-टीका</summary>

4षड्गवेनेति ॥ षण्णां गवां समाहार इति षड्गवम् । 'गोरतद्धित लुकि' इत्यच् समासान्तः । यद्द्वादशगवेनेति । कृषतीत्येव । संवत्सरेणैवेति । कर्षणं कृतं भवति ॥
</details>

<details><summary>मूलम् (संयुक्तम्)</summary>

इयव्ँवा अ॒ग्नेर॑तिदा॒हाद॑बिभे॒थ्सैतद्द्वि॑गु॒णम॑पश्यत्कृ॒ष्टञ्चाकृ॑ष्टञ्च॒ ततो॒ वा इ॒मान्नात्य॑दह॒द्यत्कृ॒ष्टञ्चाकृ॑ष्टञ्च [26]  
भव॑त्य॒स्या अन॑तिदाहाय द्विगु॒णन्त्वा अ॒ग्निमुद्य॑न्तुमर्ह॒तीत्या॑हु॒र्यत्कृ॒ष्टञ्चाकृ॑ष्टञ्च॒ भव॑त्य॒ग्नेरुद्य॑त्या
</details>

<details open><summary>विश्वास-प्रस्तुतिः</summary>

इयव्ँवा अ॒ग्नेर॑तिदा॒हाद॑बिभेत् ।  
सैतद् द्वि॑गु॒णम् अ॑पश्यत् , कृ॒ष्टञ् चाकृ॑ष्टञ् च ।  
ततो॒ वा इ॒मान्नात्य॑दहत् ।   
यत्कृ॒ष्टञ्चाकृ॑ष्टञ्च॒  भव॑ति । [26]  
अ॒स्या अन॑तिदाहाय ।  
द्वि॒गु॒णन्त्वा अ॒ग्निमुद्य॑न्तुमर्हति + इत्या॑हुः ।  
यत्कृ॒ष्टञ्चाकृ॑ष्टञ्च॒ भव॑ति ।  
अ॒ग्नेरुद्य॑त्यै ।  
</details>

<details><summary>मूलम्</summary>

इयव्ँवा अ॒ग्नेर॑तिदा॒हाद॑बिभेत् ।  
सैतद् द्वि॑गु॒णम् अ॑पश्यत् , कृ॒ष्टञ् चाकृ॑ष्टञ् च ।  
ततो॒ वा इ॒मान्नात्य॑दहत् ।   
यत्कृ॒ष्टञ्चाकृ॑ष्टञ्च॒  भव॑ति । [26]  
अ॒स्या अन॑तिदाहाय ।  
द्वि॒गु॒णन्त्वा अ॒ग्निमुद्य॑न्तुमर्हति + इत्या॑हुः ।  
यत्कृ॒ष्टञ्चाकृ॑ष्टञ्च॒ भव॑ति ।  
अ॒ग्नेरुद्य॑त्यै ।  
</details>

<details><summary>भट्टभास्कर-टीका</summary>

5इयं वा इत्यादि ॥ द्वौ गुणौ द्विगुणम् । कृष्टं कृष्टलक्षणं अतिदाहनिवृत्त्यै भवति पृथिव्याः । द्विगुणमिति । द्वौ गुणौ अग्निमुद्यन्तुं उत्थापयितुं अर्हतः योग्यौ भवतः नैकः ; अनौचित्यभयात्, अशक्तेर्वा । तस्मान्न द्वैगुण्यं अग्नेरुद्यमनाय ॥
</details>

<details><summary>मूलम् (संयुक्तम्)</summary>

ए॒ताव॑न्तो॒ वै प॒शवो᳚ द्वि॒पाद॑श्च॒ चतु॑ष्पादश्च॒ तान्यत्प्राच॑ उथ्सृ॒जेद्रु॒द्रायापि॑ दध्या॒द्यद्द॑ख्षि॒णा पि॒तृभ्यो॒ नि धु॑वे॒द्यत्प्र॒तीचो॒ रख्षाꣳ॑सि हन्यु॒रुदी॑च॒ उथ्सृ॑जत्ये॒षा वै दे॑वमनु॒ष्याणाꣳ॑ शा॒न्ता दिक् [27]  
तामे॒वैना॒ननूथ्सृ॑ज॒त्यथो॒ खल्वि॒मान्दिश॒मुथ्सृ॑जति ।  
</details>

<details open><summary>विश्वास-प्रस्तुतिः</summary>

ए॒ताव॑न्तो॒ वै प॒शवो᳚ द्वि॒पाद॑श्च॒ चतु॑ष्पादश्च ।   
तान्यत्प्राच॑ उथ्सृ॒जेद् रु॒द्रायापि॑ दध्यात् ।  
यद् द॑ख्षि॒णा पि॒तृभ्यो॒ नि धु॑वेत् ।  
यत् प्र॒तीचो॒ रख्षाꣳ॑सि हन्युः ।  
उदी॑च॒ उथ्सृ॑जति ।  
ए॒षा वै दे॑वमनु॒ष्याणाꣳ॑ शा॒न्ता दिक् । [27]  
तामे॒वैना॒ननूथ्सृ॑ज॒ति ।  
अथो॒ खल्वि॒मान् दिश॒म् उथ्सृ॑जति ।  
</details>

<details><summary>मूलम्</summary>

ए॒ताव॑न्तो॒ वै प॒शवो᳚ द्वि॒पाद॑श्च॒ चतु॑ष्पादश्च ।   
तान्यत्प्राच॑ उथ्सृ॒जेद् रु॒द्रायापि॑ दध्यात् ।  
यद् द॑ख्षि॒णा पि॒तृभ्यो॒ नि धु॑वेत् ।  
यत् प्र॒तीचो॒ रख्षाꣳ॑सि हन्युः ।  
उदी॑च॒ उथ्सृ॑जति ।  
ए॒षा वै दे॑वमनु॒ष्याणाꣳ॑ शा॒न्ता दिक् । [27]  
तामे॒वैना॒ननूथ्सृ॑ज॒ति ।  
अथो॒ खल्वि॒मान् दिश॒म् उथ्सृ॑जति ।  
</details>

<details><summary>भट्टभास्कर-टीका</summary>

6एतावन्त इत्यादि ॥ तान् सर्वानपि पशून् द्विपादश्च चतुष्पादश्च रुद्रायापिदध्यात् । रुद्रार्थमपिहितान् कुर्यात् यथैतान् रुद्रोभिध्यायति तथा कुर्यात् । यदि प्राच उत्सृजेत् बलीवर्दान् कृष्ट्यनन्तरम् । 'द्वित्रिभ्यां पद्दन्' इति द्विपद उत्तरपदाद्युदात्तत्वम् । 'सङ्ख्यासुपूर्वस्य' इति लोपः समासान्तः । यद्दक्षिणेति । उत्सृजेदित्येव । 'दक्षिणादाच्' । निधुवेदिति । प्रेरयेत् । धू विधूनने, तौदादिकः । यत्प्रतीच इत्यादि ॥ गतम् । तस्मादुदीच उत्सृजति उदगभिमुखान् उत्कालयति । एषा खलूदीची देवमनुष्याणां शान्ता सुखहेतुः दिक् । तस्मात्तामेवानूत्सृष्टा भवन्ति । अथो अपिच खलु इमामधरां दिशं उत्सृजति यदा उत्तरां दिशं गच्छति ॥
</details>

<details><summary>मूलम् (संयुक्तम्)</summary>

अ॒सौ वा आ॑दि॒त्यᳶ प्रा॒णᳶ प्रा॒णमे॒वैना॒ननूथ्सृ॑जति
</details>

<details open><summary>विश्वास-प्रस्तुतिः</summary>

अ॒सौ वा आ॑दि॒त्यᳶ प्रा॒णः ।  
प्रा॒णम् ए॒वैना॒ननूथ्सृ॑जति ।  
</details>

<details><summary>मूलम्</summary>

अ॒सौ वा आ॑दि॒त्यᳶ प्रा॒णः ।  
प्रा॒णम् ए॒वैना॒ननूथ्सृ॑जति ।  
</details>

<details><summary>भट्टभास्कर-टीका</summary>

7ततः किमित्याह - असौ वा इति ॥ योऽयमुत्तरस्यां दिशि वर्तते असावादित्यः स्वयमेव प्राणः । तस्मात् प्राणमेवानु एते उत्सृष्टा भवन्ति । गोळस्योपरि प्रदक्षिणं वर्तमान आदित्यो दक्षिणगोळवर्तिनां मनुष्याणां विपर्यस्तोपरिभागानामुत्तरो भवति । गोळाभिप्रायेणेदमुक्तम् ॥
</details>

<details><summary>मूलम् (संयुक्तम्)</summary>

दख्षि॒णा प॒र्याव॑र्तन्ते॒ स्वमे॒व वी॒र्य॑मनु॑ प॒र्याव॑र्तन्ते॒ तस्मा॒द्दख्षि॒णोऽर्ध॑ आ॒त्मनो॑ वी॒र्या॑वत्त॒रोऽथो॑ आदि॒त्यस्यै॒वावृत॒मनु॑ प॒र्याव॑र्तन्ते॒ तस्मा॒त्परा᳚ञ्चᳶ प॒शवो॒ वि ति॑ष्ठन्ते प्र॒त्यञ्च॒ आ व॑र्तन्ते
</details>

<details open><summary>विश्वास-प्रस्तुतिः</summary>

द॒ख्षि॒णा प॒र्याव॑र्तन्ते ।  
स्वमे॒व वी॒र्य॑मनु॑ प॒र्याव॑र्तन्ते ।  
तस्मा॒द् दख्षि॒णोऽर्ध॑ आ॒त्मनो॑ वी॒र्या॑वत्त॒रः ।  
अथो॑ आदि॒त्यस्यै॒वावृत॒मनु॑ प॒र्याव॑र्तन्ते ।  
तस्मा॒त् परा᳚ञ्चᳶ प॒शवो॒ वि ति॑ष्ठन्ते प्र॒त्यञ्च॒ आ व॑र्तन्ते ।  
</details>

<details><summary>मूलम्</summary>

द॒ख्षि॒णा प॒र्याव॑र्तन्ते ।  
स्वमे॒व वी॒र्य॑मनु॑ प॒र्याव॑र्तन्ते ।  
तस्मा॒द् दख्षि॒णोऽर्ध॑ आ॒त्मनो॑ वी॒र्या॑वत्त॒रः ।  
अथो॑ आदि॒त्यस्यै॒वावृत॒मनु॑ प॒र्याव॑र्तन्ते ।  
तस्मा॒त् परा᳚ञ्चᳶ प॒शवो॒ वि ति॑ष्ठन्ते प्र॒त्यञ्च॒ आ व॑र्तन्ते ।  
</details>

<details><summary>भट्टभास्कर-टीका</summary>

8दक्षिणा पर्यावर्तन्त इति ॥ उत्कृष्टाः ते प्रदक्षिणं परितः पुनरावर्तन्ते । व्याख्यातमिदम् । आदित्यस्येति । आदित्यो हि उदीचीं गत्वा पुनःपुनः पर्यावर्तते । तस्मादिति । परचीनगतयः पशवो वितिष्ठन्ते विश्लिष्यन्ति । प्राचीनगतास्तु आवर्तन्ते । 'समवप्रविभ्यस्थः' इत्यात्मनेपदम् । पराञ्च इत्यत्र 'अनिगन्तोञ्चतावप्रत्यये' इति गतेः प्रकृतिस्वरत्वम् ॥
</details>

<details><summary>मूलम् (संयुक्तम्)</summary>

ति॒स्रस्ति॑स्र॒स्सीताः᳚ [28]  
कृ॒ष॒ति॒ त्रि॒वृत॑मे॒व य॑ज्ञमु॒खे वि या॑तय॒त्य्
</details>

<details open><summary>विश्वास-प्रस्तुतिः</summary>

ति॒स्रस् ति॑स्र॒स् सीताः᳚ कृषति । [28]   
त्रि॒वृत॑मे॒व य॑ज्ञमु॒खे वि या॑तयति ।  
</details>

<details><summary>मूलम्</summary>

ति॒स्रस् ति॑स्र॒स् सीताः᳚ कृषति । [28]   
त्रि॒वृत॑मे॒व य॑ज्ञमु॒खे वि या॑तयति ।  
</details>

<details><summary>भट्टभास्कर-टीका</summary>

9तिस्रस्तिस्र इति ॥ पुच्च्छादारभ्य प्रचीस्तिस्रस्तित्रः सीताः कृषतीति यावच्छिरोन्तं उत्तरायै श्रोणेर्दक्षिणमंसं अभितिस्रः दक्षिणा यै श्रोणेरुत्तरमंसं अभिदक्षिणात् पक्षात् उत्तरं पक्षमभि द्वादश सीताः कृषति । त्रिवृतमिति । द्वादशसु नवानां विद्यमानत्वात्, त्रित्वान्वयाच्च ॥
</details>

<details><summary>मूलम् (संयुक्तम्)</summary>

ओष॑धीर्वपति॒ ब्रह्म॒णान्न॒मव॑ रुन्द्धे॒ऽर्के᳚ऽर्कश्ची॑यते चतुर्द॒शभि॑र्वपति स॒प्त ग्रा॒म्या ओष॑धयस्स॒प्तार॒ण्या उ॒भयी॑षा॒मव॑रुद्ध्या॒ अन्न॑स्यान्नस्य वप॒त्यन्न॑स्यान्न॒स्याव॑रुद्ध्यै
</details>

<details open><summary>विश्वास-प्रस्तुतिः</summary>

ओष॑धीर्वपति ।  
ब्रह्म॒णान्न॒मव॑ रुन्धे ।  
अर्के᳚ऽर्कश् ची॑यते ।  
च॒तु॒र्द॒शभि॑र्वपति ।  
स॒प्त ग्रा॒म्या ओष॑धयस् स॒प्तार॒ण्याः ।  
उ॒भयी॑षा॒मव॑रुद्ध्यै ।   
अन्न॑स्यान्नस्य वपति ।  
अन्न॑स्यान्न॒स्याव॑रुद्ध्यै ।   
</details>

<details><summary>मूलम्</summary>

ओष॑धीर्वपति ।  
ब्रह्म॒णान्न॒मव॑ रुन्धे ।  
अर्के᳚ऽर्कश् ची॑यते ।  
च॒तु॒र्द॒शभि॑र्वपति ।  
स॒प्त ग्रा॒म्या ओष॑धयस् स॒प्तार॒ण्याः ।  
उ॒भयी॑षा॒मव॑रुद्ध्यै ।   
अन्न॑स्यान्नस्य वपति ।  
अन्न॑स्यान्न॒स्याव॑रुद्ध्यै ।   
</details>

<details><summary>भट्टभास्कर-टीका</summary>

10ओषधीरिति ॥ औदुम्बरे द्रोणे सर्वौषधं दध्ना अन्येन समुदायुक्तं भवतीति । तत्सीतासु वपति - ब्रह्मणेति । परिबृढेन अनेन कर्मणा अन्नं लभते । अर्केऽर्क इति । अर्चनीये स्थाने अर्चनीयः अग्निश्चीयते । तत्मादोषधिवापेन स्थानस्यार्चनीयत्वं कृतं भवति । अर्च्यत इति अर्चतेः कर्मणि घञ् । 'चजोः कुघिण्यतोः' इति कुत्वम् । उञ्छादिर्द्रष्टव्यः । चतुर्दशभिरिति । 'या जाता ओषधयः' इत्यादिभिः ऋग्भिः । 'झल्युपोत्तमम्' इत्युपोत्तमस्योदात्तत्वम् । सप्तेति । तिलमाषव्रीहियवाः प्रियङ्ग्वणवो गोधूमाः सप्त ग्राम्या ओषधयः । श्यामाकाश्च नीवाराश्च जर्तिलाश्च गवीधुकाश्च हाळुकाश्च वेणुयवाश्च वास्त्यानि च सप्तारण्या ओषधयः । अन्नस्यान्नस्येति । सर्वान्नपानेन सर्वान्नलाभः । 'अनुदात्तं च' इति द्वितीयोऽन्नशब्दः उदात्तः । 'क्रियाग्रहणं कर्तव्यम्' इति संप्रदानत्वाच्चतुर्थ्यर्थे षष्ठी ॥
</details>

<details><summary>मूलम् (संयुक्तम्)</summary>

कृ॒ष्टे व॑पति कृ॒ष्टे ह्योष॑धयᳶ प्रति॒तिष्ठ॑न्त्यनुसी॒तव्ँव॑पति॒ प्रजा᳚त्यै द्वाद॒शसु॒ सीता॑सु वपति॒ द्वाद॑श॒ मासाः᳚ सव्ँवथ्स॒रस्स॑व्ँवथ्स॒रेणै॒वास्मा॒ अन्न॑म्पचति॒
</details>

<details open><summary>विश्वास-प्रस्तुतिः</summary>

कृ॒ष्टे व॑पति   
कृ॒ष्टे ह्योष॑धयᳶ प्रति॒तिष्ठ॑न्ति ।  
अ॒नु॒सी॒तव्ँ व॑पति ।  
प्रजा᳚त्यै ।  
द्वा॒द॒शसु॒ सीता॑सु वपति ।  
द्वाद॑श॒ मासाः᳚ सव्ँवथ्स॒रः ।  
स॒व्ँव॒थ्स॒रेणै॒वास्मा॒ अन्न॑म् पचति ।  
</details>

<details><summary>मूलम्</summary>

कृ॒ष्टे व॑पति   
कृ॒ष्टे ह्योष॑धयᳶ प्रति॒तिष्ठ॑न्ति ।  
अ॒नु॒सी॒तव्ँ व॑पति ।  
प्रजा᳚त्यै ।  
द्वा॒द॒शसु॒ सीता॑सु वपति ।  
द्वाद॑श॒ मासाः᳚ सव्ँवथ्स॒रः ।  
स॒व्ँव॒थ्स॒रेणै॒वास्मा॒ अन्न॑म् पचति ।  
</details>

<details><summary>भट्टभास्कर-टीका</summary>

11कृष्ट इत्यादि ॥ गतम् । अनुसीतं वपति सीतानुकूल्येन तत्प्रजात्यै भवति । द्वादशस्विति । पुच्छादारभ्य अग्रे तिस्रः प्राचीः सीतासु वपति 'या जाता ओषधयः' इति तिसृभिः', अथ उत्तरायै श्रोणेर्दक्षिणमंसं अभितिस्रः सीता वपति - 'ओषधीरिति मातर इति' तिसृभिः । अथ दक्षिणायै श्रोणेरुत्तरमंसं अभितिस्रः सीता वपति 'यदोषधयः' इति तिसृभिः । अथ दक्षिणात्पक्षादुत्तरमंसं अभितिस्रः सीता वपति 'उच्छुष्माः' इति पञ्चभिः । पूर्वववदुपोत्तमस्योदात्तत्वम् ॥
</details>

<details><summary>मूलम् (संयुक्तम्)</summary>

यद॑ग्नि॒चित् [29]  
अन॑वरुद्धस्याश्ञी॒यादव॑रुद्धेन॒ व्यृ॑द्ध्येत॒ ये वन॒स्पती॑नाम्फल॒ग्रह॑य॒स्तानि॒ध्मेऽपि॒ प्रोख्षे॒दन॑वरुद्ध॒स्याव॑रुद्ध्यै
</details>

<details open><summary>विश्वास-प्रस्तुतिः</summary>

यद॑ग्नि॒चिद् अन॑वरुद्धस्याश्ञी॒यादव॑रुद्धेन॒ व्यृ॑द्ध्येत । [29]  
ये वन॒स्पती॑नाम् फल॒ग्रह॑य॒स् तानि॒ध्मेऽपि॒ प्रोख्षे᳚त् ।  
अन॑वरुद्ध॒स्याव॑रुद्ध्यै ।  
</details>

<details><summary>मूलम्</summary>

यद॑ग्नि॒चिद् अन॑वरुद्धस्याश्ञी॒यादव॑रुद्धेन॒ व्यृ॑द्ध्येत । [29]  
ये वन॒स्पती॑नाम् फल॒ग्रह॑य॒स् तानि॒ध्मेऽपि॒ प्रोख्षे᳚त् ।  
अन॑वरुद्ध॒स्याव॑रुद्ध्यै ।  
</details>

<details><summary>भट्टभास्कर-टीका</summary>

12यदग्निचिदिति ॥ अवरुद्धं यागात्प्रागेव सात्कृतं नातोन्यदपरुद्धमस्य स्यात् । अपरोधव्यजीवी स्यात् । तस्मात्फलेग्रहीन्वनस्पतीनिध्मे उपनह्य प्रोक्षणेनानवरुद्धमपि सर्वमवरुद्धं भवति । अपिशब्द इवार्थे । ससाधनां क्रियां उपसर्ग आहेति उपनह्येति लभ्यते । 'फलेग्रहिरात्मम्भरिश्च' इतीन्प्रत्ययः । एकारस्तु पाठे नाद्रियते । वनस्पतिशब्दे सुट्स्वरावुक्तौ 'गतिरनन्तरः' 'तादौ च' इति उपशब्दस्य प्रकृतिस्वरत्वम् ॥
</details>

<details><summary>मूलम् (संयुक्तम्)</summary>

दि॒ग्भ्यो लो॒ष्टान्थ्सम॑स्यति दि॒शामे॒व वी॒र्य॑मव॒रुध्य॑ दि॒शाव्ँवी॒र्ये᳚ऽग्निञ्चि॑नुते॒ यन्द्वि॒ष्याद्यत्र॒ स स्यात्तस्यै॑ दि॒शो लो॒ष्टमा ह॑रे॒दिष॒मूर्ज॑म॒हमि॒त आ द॑द॒ इतीष॑मे॒वोर्ज॒न्तस्यै॑ दि॒शोऽव॑ रुन्द्धे॒ ख्षोधु॑को भवति॒ यस्तस्या᳚न्दि॒शि भव॑त्युत्तरवे॒दिमुप॑ वपत्युत्तरवे॒द्याꣳ ह्य॑ग्निश्ची॒यतेऽथो॑ प॒शवो॒ वा उ॑त्तरवे॒दिᳶ प॒शूने॒वाव॑ रु॒न्द्धेऽथो॑ यज्ञप॒रुषोऽन॑न्तरित्यै ॥ [30]  
</details>



<details open><summary>विश्वास-प्रस्तुतिः</summary>

दि॒ग्भ्यो लो॒ष्टान्थ् सम॑स्यति   
दि॒शामे॒व वी॒र्य॑मव॒रुध्य॑ दि॒शाव्ँ वी॒र्ये᳚ऽग्निञ् चि॑नुते ।  
यन् द्वि॒ष्याद् यत्र॒ स स्यात् तस्यै॑ दि॒शो लो॒ष्टमा ह॑रेत् ।   
इष॒मूर्ज॑म॒हमि॒त आ द॑द॒ इतीष॑म् ए॒वोर्ज॒न् तस्यै॑ दि॒शोऽव॑ रुन्धे ।   
ख्षोधु॑को भवति॒ यस् तस्या᳚न् दि॒शि भव॑ति ।  
उ॒त्त॒र॒वेदिमुप॑ वपति ।   
उ॒त्त॒र॒वे॒द्याꣳ ह्य॑ग्निश् ची॒यते᳚ ।  
अथो॑ प॒शवो॒ वा उ॑त्तरवे॒दिः ।   
प॒शूने॒वाव॑ रु॒न्धे ।  
अथो॑ यज्ञप॒रुषोऽन॑न्तरित्यै ॥ [30]  
</details>

<details><summary>मूलम्</summary>

दि॒ग्भ्यो लो॒ष्टान्थ् सम॑स्यति   
दि॒शामे॒व वी॒र्य॑मव॒रुध्य॑ दि॒शाव्ँ वी॒र्ये᳚ऽग्निञ् चि॑नुते ।  
यन् द्वि॒ष्याद् यत्र॒ स स्यात् तस्यै॑ दि॒शो लो॒ष्टमा ह॑रेत् ।   
इष॒मूर्ज॑म॒हमि॒त आ द॑द॒ इतीष॑म् ए॒वोर्ज॒न् तस्यै॑ दि॒शोऽव॑ रुन्धे ।   
ख्षोधु॑को भवति॒ यस् तस्या᳚न् दि॒शि भव॑ति ।  
उ॒त्त॒र॒वेदिमुप॑ वपति ।   
उ॒त्त॒र॒वे॒द्याꣳ ह्य॑ग्निश् ची॒यते᳚ ।  
अथो॑ प॒शवो॒ वा उ॑त्तरवे॒दिः ।   
प॒शूने॒वाव॑ रु॒न्धे ।  
अथो॑ यज्ञप॒रुषोऽन॑न्तरित्यै ॥ [30]  
</details>

<details><summary>भट्टभास्कर-टीका</summary>

13दिग्भ्य इति ॥ प्राङ्द्रुत्वा बहिर्लोष्टमादाय तमन्तश्शकटं न्यस्यति ॥

इति पञ्चमे द्वितीये पञ्चमोऽनुवाकः ॥  
</details>
