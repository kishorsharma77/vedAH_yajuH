+++
title = "०९"

+++

<details><summary>मूलम् (संयुक्तम्)</summary>

अ॒ग्निर्दे॒वेभ्योऽपा᳚क्रामद्भाग॒धेय॑मि॒च्छमा॑न॒स्तन्दे॒वा अ॑ब्रुव॒न्नुप॑ न॒ आ व॑र्तस्व ह॒व्यन्नो॑ व॒हेति॒ सो᳚ऽब्रवी॒द्वर॑व्ँवृणै॒ मह्य॑मे॒व वा॑जप्रस॒वीय॑ञ्जुहव॒न्निति॒ तस्मा॑द॒ग्नये॑ वाजप्रस॒वीय॑ञ्जुह्वति॒ यद्वा॑जप्रस॒वीय॑ञ्जु॒होत्य॒ग्निमे॒व तद्भा॑ग॒धेये॑न॒ सम॑र्धय॒त्यथो॑ अभिषे॒क ए॒वास्य॒ स
</details>

<details open><summary>विश्वास-प्रस्तुतिः</summary>

अ॒ग्निर्दे॒वेभ्योऽपा᳚क्रामद्भाग॒धेय॑मि॒च्छमा॑नः ।  
तन्दे॒वा अ॑ब्रुव॒न्न् - उप॑ न॒ आ व॑र्तस्व ह॒व्यन्नो॑ व॒हेति॑ ।  
सो᳚ऽब्रवी॒द् - "वर॑व्ँ वृणै॒ मह्य॑मे॒व वा॑जप्रस॒वीय॑ञ्जुहवन्न्" + इति॑ ।  
तस्मा॑द॒ग्नये॑ वाजप्रस॒वीय॑ञ्जुह्वति ।  
यद्वा॑जप्रस॒वीय॑ञ्जु॒होत्य॒ग्निमे॒व तद्भा॑ग॒धेये॑न॒ सम॑र्धयति ।  
अथो॑ अभिषे॒क ए॒वास्य॒ सः ।  
</details>

<details><summary>मूलम्</summary>

अ॒ग्निर्दे॒वेभ्योऽपा᳚क्रामद्भाग॒धेय॑मि॒च्छमा॑नः ।  
तन्दे॒वा अ॑ब्रुव॒न्न् - उप॑ न॒ आ व॑र्तस्व ह॒व्यन्नो॑ व॒हेति॑ ।  
सो᳚ऽब्रवी॒द् - "वर॑व्ँ वृणै॒ मह्य॑मे॒व वा॑जप्रस॒वीय॑ञ्जुहवन्न्" + इति॑ ।  
तस्मा॑द॒ग्नये॑ वाजप्रस॒वीय॑ञ्जुह्वति ।  
यद्वा॑जप्रस॒वीय॑ञ्जु॒होत्य॒ग्निमे॒व तद्भा॑ग॒धेये॑न॒ सम॑र्धयति ।  
अथो॑ अभिषे॒क ए॒वास्य॒ सः ।  
</details>

<details><summary>भट्टभास्कर-टीका</summary>

1अग्निर्देवेभ्य इत्यादि ॥ भागधेयमसाधारणमिच्छन् देवेभ्योपागच्छत् । तमित्यादि । गतम् । वाजप्रसवीयमिति । 'वाञो नस्सप्त' इति सप्तभिस्सप्तभिः यत्क्रियते वाजोऽन्नं तस्य प्रसवः प्रसूतिरुत्पादनं तत्प्रयोजनेन होमः वाजप्रसवीयः । अनुप्रवचनादिलक्षणश्छः । चतुर्दशौषधिहोमस्य संज्ञा । जुहवन्निति । जुहुयुः । पञ्चमो लकारः । अथो अपि च अभिषेक एवास्याग्नेः स वाजप्रसवीयः देवानामादित्ये स्थापनात् । न केवल भागधेयसमृद्धिरेवास्यानेन भवति ॥
</details>

<details><summary>मूलम् (संयुक्तम्)</summary>

च॑तुर्द॒शभि॑र्जुहोति स॒प्त ग्रा॒म्या ओष॑धयस्स॒प्त [43]  
आ॒र॒ण्या उ॒भयी॑षा॒मव॑रुद्ध्या॒
</details>

<details open><summary>विश्वास-प्रस्तुतिः</summary>

च॒तु॒र्द॒शभि॑र्जुहोति ।  
स॒प्त ग्रा॒म्या ओष॑धयस्स॒प्तार॒ण्याः ।[43]   
उ॒भयी॑षा॒मव॑रुद्ध्यै ।  
</details>

<details><summary>मूलम्</summary>

च॒तु॒र्द॒शभि॑र्जुहोति ।  
स॒प्त ग्रा॒म्या ओष॑धयस्स॒प्तार॒ण्याः ।[43]   
उ॒भयी॑षा॒मव॑रुद्ध्यै ।  
</details>

<details><summary>भट्टभास्कर-टीका</summary>

2चतुर्दशभिरोषधीभिः । 'तृतीया च होश्छन्दसि' इति तृतीया । आहुतिश्च । सप्त ग्राम्या इति । उभयीषां होमादुभयीषां लाभः । तत्र ग्राम्याः - तिलमाषा व्रीहियवाः प्रियङ्गवोऽणवो गोधूमा इति । अथारण्याः - शामाकनीवारजर्तिलगवीधुका हाळका वास्याणवश्च ॥
</details>

<details><summary>मूलम् (संयुक्तम्)</summary>

अन्न॑स्यान्नस्य जुहो॒त्यन्न॑स्यान्न॒स्याव॑रुद्ध्या॒
</details>

<details open><summary>विश्वास-प्रस्तुतिः</summary>

अन्न॑स्यान्नस्य जुहोति ।  
अन्न॑स्यान्न॒स्याव॑रुद्ध्यै ।  
</details>

<details><summary>मूलम्</summary>

अन्न॑स्यान्नस्य जुहोति ।  
अन्न॑स्यान्न॒स्याव॑रुद्ध्यै ।  
</details>

<details><summary>भट्टभास्कर-टीका</summary>

3अन्नस्यान्नस्येति ॥ पृथक् चतुर्दशान्नस्येति । 'अनुदात्तं च' इति द्वितीयस्यानुदात्तत्वम् ॥
</details>

<details><summary>मूलम् (संयुक्तम्)</summary>

औदु॑म्बरेण स्रु॒वेण॑ जुहो॒त्यूर्ग्वा उ॑दु॒म्बर॒ ऊर्गन्न॑मू॒र्जैवास्मा॒ ऊर्ज॒मन्न॒मव॑ रुन्द्धे॒
</details>

<details open><summary>विश्वास-प्रस्तुतिः</summary>

औदु॑म्बरेण स्रु॒वेण॑ जुहोति ।   
ऊर्ग्वा उ॑दु॒म्बर॒ , ऊर्गन्न᳚म् ।  
ऊ॒र्जैवास्मा॒ ऊर्ज॒मन्न॒मव॑ रुन्धे ।  
</details>

<details><summary>मूलम्</summary>

औदु॑म्बरेण स्रु॒वेण॑ जुहोति ।   
ऊर्ग्वा उ॑दु॒म्बर॒ , ऊर्गन्न᳚म् ।  
ऊ॒र्जैवास्मा॒ ऊर्ज॒मन्न॒मव॑ रुन्धे ।  
</details>

<details><summary>भट्टभास्कर-टीका</summary>

4औदुम्बरेणेत्यादि ॥ गतम् ॥
+++( सम्पादकटिप्पनी - विस्तृतं व्याख्यानमन्यत्र मृग्यम् ।)+++
</details>

<details><summary>मूलम् (संयुक्तम्)</summary>

ऽग्निर्वै दे॒वाना॑म॒भिषि॑क्तोऽग्नि॒चिन्म॑नु॒ष्या॑णा॒न्तस्मा॑दग्नि॒चिद्वर्ष॑ति॒ न धा॑वे॒दव॑रुद्ध॒ꣳ॒ ह्य॑स्यान्न॒मन्न॑मिव॒ खलु॒ वै व॒र्षय्ँयद्धावे॑द॒न्नाद्या᳚द्धावेदु॒पाव॑र्तेता॒न्नाद्य॑मे॒वाभि [44]  
उ॒पाव॑र्तते॒ नक्तो॒षासेति॑ कृ॒ष्णायै᳚ श्वे॒तव॑थ्सायै॒ पय॑सा जुहो॒त्य्
</details>

<details open><summary>विश्वास-प्रस्तुतिः</summary>

अ॒ग्निर्वै दे॒वाना॑म॒भिषि॑क्तोऽग्नि॒चिन्म॑नु॒ष्या॑णाम् ।  
तस्मा॑दग्नि॒चिद्वर्ष॑ति॒ न धा॑वेत् ।  
अव॑रुद्ध॒ꣳ॒ ह्य॑स्यान्न᳚म् ।  
अन्न॑मिव॒ खलु॒ वै व॒र्षम् ।  
यद्धावे॑द॒न्नाद्या᳚द्धावेत् ।  
उ॒पाव॑र्तेत ।  
अ॒न्नाद्य॑मे॒वाभ्यु॒पाव॑र्तते ।[44]  
नक्तो॒षासेति॑ कृ॒ष्णायै᳚ श्वे॒तव॑थ्सायै॒ पय॑सा जुहोति ।  
</details>

<details><summary>मूलम्</summary>

अ॒ग्निर्वै दे॒वाना॑म॒भिषि॑क्तोऽग्नि॒चिन्म॑नु॒ष्या॑णाम् ।  
तस्मा॑दग्नि॒चिद्वर्ष॑ति॒ न धा॑वेत् ।  
अव॑रुद्ध॒ꣳ॒ ह्य॑स्यान्न᳚म् ।  
अन्न॑मिव॒ खलु॒ वै व॒र्षम् ।  
यद्धावे॑द॒न्नाद्या᳚द्धावेत् ।  
उ॒पाव॑र्तेत ।  
अ॒न्नाद्य॑मे॒वाभ्यु॒पाव॑र्तते ।[44]  
नक्तो॒षासेति॑ कृ॒ष्णायै᳚ श्वे॒तव॑थ्सायै॒ पय॑सा जुहोति ।  
</details>

<details><summary>भट्टभास्कर-टीका</summary>

5अग्निर्वा इत्यादि ॥ गतम् । उक्तं हि 'अथो अभिषेक एवास्य' इति देवानामभिषिक्तः । तद्वदग्निचिन्मनुष्याणां मध्ये अभिषिक्तः । उक्तं च 'तस्मान्नासीनं यजमानमग्निमन्वारब्धं संपातैरभिषिञ्चति' इति । तस्मादित्यादि । वर्षति देवे अग्निचित् न धावेत् । परिगृह्य हेतुमाह - अस्य ह्यन्नमरुद्धं संपाताभिषेकेणैव लब्धत्वात् । तथाऽन्नं भवतु वर्षति मा यातव्यमित्यत आह - अन्नमिव खलु वै वर्षं अन्नकारणकारणत्वात् अन्नमेवेति भावः । तस्माद्यदि धावेत् अन्नादत एवोत्पत्तेः न वर्षाभिमुख्येन गच्छेत्, यथाऽभिमुखं वर्षमागच्छति ततो गच्छेत् । तथा कुर्वन्नन्नाद्यमेव आभिमुख्येनोपगच्छति ॥
</details>

<details><summary>मूलम् (संयुक्तम्)</summary>

अह्नै॒वास्मै॒ रात्रि॒म्प्र दा॑पयति॒ रात्रि॒याह॑रहोरा॒त्रे ए॒वास्मै॒ प्रत्ते॒ काम॑म॒न्नाद्य॑न्दुहाते
</details>

<details open><summary>विश्वास-प्रस्तुतिः</summary>

अह्नै॒वास्मै॒ रात्रि॒म्प्र दा॑पयति॒ रात्रि॒याहः॑ ।  
अ॒हो॒रा॒त्रे ए॒वास्मै॒ प्रत्ते॒ काम॑म॒न्नाद्य॑न् दुहाते ।  
</details>

<details><summary>मूलम्</summary>

अह्नै॒वास्मै॒ रात्रि॒म्प्र दा॑पयति॒ रात्रि॒याहः॑ ।  
अ॒हो॒रा॒त्रे ए॒वास्मै॒ प्रत्ते॒ काम॑म॒न्नाद्य॑न् दुहाते ।  
</details>

<details><summary>भट्टभास्कर-टीका</summary>

6अह्नैवेति ॥ अह्ना वत्सस्थानीयेन रात्र्यात्मिकां गां प्रदापयति प्रस्नुतस्तनीं करोति । रात्र्या वत्सस्थानीयया अहरात्मिकां गां प्रदापयति । ततश्चाहोरात्रे प्रत्ते प्रस्नुतस्तने सर्वं काममन्नाद्यं दुहाते । 'हेमन्तशिशिरावहोरात्रे च' इति नपुंसकत्वम् । दातुमारब्धे प्रत्ते । आदिकर्मणि निष्ठा, 'अच उपसर्गात्तः' इति तादेशः ॥
</details>

<details><summary>मूलम् (संयुक्तम्)</summary>

राष्ट्र॒भृतो॑ जुहोति रा॒ष्ट्रमे॒वाव॑ रुन्द्धे ष॒ड्भिर्जु॑होति॒ षड्वा ऋ॒तव॑ ऋ॒तुष्वे॒व प्रति॑ तिष्ठति॒
</details>

<details open><summary>विश्वास-प्रस्तुतिः</summary>

रा॒ष्ट॒भृतो॑ जुहोति ।  
रा॒ष्ट्रमे॒वाव॑ रुन्धे ।  
ष॒ड्भिर्जु॑होति ।  
षड्वा ऋ॒तवः॑ ।  
ऋ॒तुष्वे॒व प्रति॑ तिष्ठति ।  
</details>

<details><summary>मूलम्</summary>

रा॒ष्ट॒भृतो॑ जुहोति ।  
रा॒ष्ट्रमे॒वाव॑ रुन्धे ।  
ष॒ड्भिर्जु॑होति ।  
षड्वा ऋ॒तवः॑ ।  
ऋ॒तुष्वे॒व प्रति॑ तिष्ठति ।  
</details>

<details><summary>भट्टभास्कर-टीका</summary>

7राष्ट्रभृत इति ॥ 'ऋताषाट्' इत्याद्याः षड्भिःषड्भिः पर्यायैः द्वादश जुहोति ॥
</details>

<details><summary>मूलम् (संयुक्तम्)</summary>

भुव॑नस्य पत॒ इति॑ रथमु॒खे पञ्चाहु॑तीर्जुहोति॒ वज्रो॒ वै रथो॒ वज्रे॑णै॒व दिशः॑ [45]  
अ॒भि ज॑यत्य्
</details>

<details open><summary>विश्वास-प्रस्तुतिः</summary>

भुव॑नस्य पत॒ इति॑ रथमु॒खे पञ्चाहु॑तीर्जुहोति ।  
वज्रो॒ वै रथः॑ ।  
वज्रे॑णै॒व दिशो॒भि ज॑यति ।[45]  
</details>

<details><summary>मूलम्</summary>

भुव॑नस्य पत॒ इति॑ रथमु॒खे पञ्चाहु॑तीर्जुहोति ।  
वज्रो॒ वै रथः॑ ।  
वज्रे॑णै॒व दिशो॒भि ज॑यति ।[45]  
</details>

<details><summary>भट्टभास्कर-टीका</summary>

8पञ्चेति ॥ 'भुवनस्य पते' इति पञ्चभिःपञ्चभिः पर्यायैः ॥
</details>

<details><summary>मूलम् (संयुक्तम्)</summary>

अग्नि॒चितꣳ॑ ह॒ वा अ॒मुष्मि॑ल्ँलो॒के वातो॒ऽभि प॑वते वातना॒मानि॑ जुहोत्य॒भ्ये॑वैन॑म॒मुष्मि॑ल्ँलो॒के वातᳶ॑ पवते॒ त्रीणि॑ जुहोति॒ त्रय॑ इ॒मे लो॒का ए॒भ्य ए॒व लो॒केभ्यो॒ वात॒मव॑ रुन्द्धे समु॒द्रो॑ऽसि॒ नभ॑स्वा॒नित्या॑है॒तद्वै वात॑स्य रू॒पꣳ रू॒पेणै॒व वात॒मव॑ रुन्द्धे
</details>

<details open><summary>विश्वास-प्रस्तुतिः</summary>

अ॒ग्नि॒चितꣳ॑ ह॒ वा अ॒मुष्मि॑ल्ँलो॒के वातो॒ऽभि प॑वते ।  
वा॒त॒ना॒मानि॑ जुहोति ।  
अ॒भ्ये॑वैन॑म॒मुष्मि॑ल्ँलो॒के वातᳶ॑ पवते ।  
त्रीणि॑ जुहोति ।  
त्रय॑ इ॒मे लो॒काः ।  
ए॒भ्य ए॒व लो॒केभ्यो॒ वात॒मव॑ रुन्धे ।  
स॒मु॒द्रो॑ऽसि॒ नभ॑स्वा॒नित्या॑ह ।  
ए॒तद्वै वात॑स्य रू॒पम् ।  रू॒पेणै॒व वात॒मव॑ रुन्धे ।  
</details>

<details><summary>मूलम्</summary>

अ॒ग्नि॒चितꣳ॑ ह॒ वा अ॒मुष्मि॑ल्ँलो॒के वातो॒ऽभि प॑वते ।  
वा॒त॒ना॒मानि॑ जुहोति ।  
अ॒भ्ये॑वैन॑म॒मुष्मि॑ल्ँलो॒के वातᳶ॑ पवते ।  
त्रीणि॑ जुहोति ।  
त्रय॑ इ॒मे लो॒काः ।  
ए॒भ्य ए॒व लो॒केभ्यो॒ वात॒मव॑ रुन्धे ।  
स॒मु॒द्रो॑ऽसि॒ नभ॑स्वा॒नित्या॑ह ।  
ए॒तद्वै वात॑स्य रू॒पम् ।  रू॒पेणै॒व वात॒मव॑ रुन्धे ।  
</details>

<details><summary>भट्टभास्कर-टीका</summary>

9अग्निचितं हेत्यादि ॥ आभिमुख्येन आगत्य सुखयति वातः । वातनामानीति । 'समुद्रोसि नभस्वान्' इत्यादीनि । गतमन्यत् ॥
</details>

<details><summary>मूलम् (संयुक्तम्)</summary>

ऽञ्ज॒लिना॑ जुहोति॒ न ह्ये॑तेषा॑म॒न्यथाहु॑तिरव॒कल्प॑ते ॥ [46]  
</details>

<details open><summary>विश्वास-प्रस्तुतिः</summary>

अ॒ञ्ज॒लिना॑ जुहोति ।  
न ह्ये॑तेषा॑म॒न्यथाऽऽहु॑तिरव॒कल्प॑ते ॥ [46]  
</details>

<details><summary>मूलम्</summary>

अ॒ञ्ज॒लिना॑ जुहोति ।  
न ह्ये॑तेषा॑म॒न्यथाऽऽहु॑तिरव॒कल्प॑ते ॥ [46]  
</details>

<details><summary>भट्टभास्कर-टीका</summary>

10अञ्जलिनेति ॥ विधिः । न ही ति । अञ्जलिव्यतिरेकेण एतेषामाहुतिर्न सम्भवति । मन्त्रभेदेनाहुतिभेदमाश्रित्य एतेषामिति बहुवचनम् ॥

इति पञ्चमे चतुर्थे नवमोनुवाकः ॥  
</details>
