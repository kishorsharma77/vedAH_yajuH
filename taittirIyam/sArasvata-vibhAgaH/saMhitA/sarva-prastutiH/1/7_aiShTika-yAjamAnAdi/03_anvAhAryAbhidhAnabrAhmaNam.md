+++
title = "०३ अन्वाहार्याभिधानब्राह्मणम्"

+++

<details><summary>विस्तारः (द्रष्टुं नोद्यम्)</summary>

प्रजापतिर्ऋषिः

- ऐष्टिकयाजमानब्राह्मणशेषः
  - अन्वाहार्यस्य विधिः,
</details>

## परोक्ष-प्रीतिः
<details><summary>भास्करोक्त-विनियोगः</summary>

1अथान्वाहार्यं विधास्यन्नाह -**परोक्षं वा इत्यादि ॥** 
</details>

<details open><summary>विश्वास-प्रस्तुतिः</summary>

परो᳓क्षव्ँ वा᳓ अन्ये᳓ देवा᳓ इज्य᳓न्ते ।  
प्रत्य᳓क्षम् अन्ये᳓ ।
</details>

<details><summary>Keith</summary>

Secretly offering is made to one set of gods, openly to another. 
</details>

<details><summary>मूलम्</summary>

प॒रोक्षव्ँ॒ वा अ॒न्ये दे॒वा इ॒ज्यन्ते॑ ।  
प्र॒त्यक्ष॑म॒न्ये ।
</details>

<details><summary>पद-पाठः</summary>

प॒रोक्ष॒मिति॑परः-अक्ष॑म् । वै । अ॒न्ये । दे॒वाः । इ॒ज्यन्ते॑ । प्र॒त्यक्ष॒मिति॑प्रति-अक्ष॑म् । अ॒न्ये । 
</details>

<details><summary>भट्टभास्कर-टीका</summary>

अक्ष्णः परस्तात् **परोक्षम्** । 'परोक्षे लिट्' इति निपातनाद्रूपसिद्धिः ।

अक्षमक्षं प्रति **प्रत्यक्षम्**, यथार्थोऽव्ययीभावः । उभयत्रापि 'कूलतीरतूल' इत्यादिना उत्तरपदाद्युदात्तत्वम्, 'एकान्याभ्यां समर्थाभ्याम्' इति प्रथमा तिङ्विभक्तिर्न निहन्यते ।  
</details>

<details><summary>सायण-टीका</summary>

द्वितीया इडायाः प्रशंसोक्ता। तृतीयेऽन्वाहार्य उच्‍यते। तस्य दानं विधातुं प्रस्तौति-  **परोक्षमिति।** परोक्षमिति क्रियाविशेषणम्। अग्नीन्द्रादीनामदृश्यमानत्वात्तद्यागः परोक्षः। ऋत्विजां दृश्यमानत्वात्तद्यागः प्रत्यक्षः।  
</details>

<details open><summary>विश्वास-प्रस्तुतिः</summary>

य᳓द् +++(परोक्षं यष्टव्यान्)+++ य᳓जते,  
य᳓ एव᳓ देवाᳶ᳓ परो᳓क्षम् इज्य᳓न्ते,  
ता᳓न् एव᳓ त᳓द् यजति  
य᳓द् अन्वाहार्य᳙म् आह᳓रति। 
</details>

<details><summary>Keith</summary>

The gods who receive offering secretly, he thus offers to them in sacrifice; in that he brings the Anvaharya mess--
</details>

<details><summary>मूलम्</summary>

यद्यज॑ते॒ य ए॒व दे॒वाᳶ प॒रोक्ष॑मि॒ज्यन्ते॒ ताने॒व तद्य॑जति॒ यद॑न्वाहा॒र्य॑मा॒हर॑ति।
</details>

<details><summary>पद-पाठः</summary>

यत् । यज॑ते । ये । ए॒व । दे॒वाः । प॒रोक्ष॒मिति॑परः-अक्ष॑म् । इ॒ज्यन्ते॑ । तान् । ए॒व । तत् । य॒ज॒ति॒ ।   
यत् । अ॒न्वा॒हा॒र्य॑मित्य॑नु-आ॒हा॒र्य॑म् । आ॒हर॒तीत्या॑-हर॑ति । 

</details>

<details><summary>भट्टभास्कर-टीका</summary>

यद्यजते इत्यादि । यागेन परोक्षं यष्टव्यान् यजते । प्रत्यक्षयष्टव्यानन्वाहार्याहरणेन प्रीणयति ।  
</details>

<details><summary>सायण-टीका</summary>

अन्वाहार्यदानं विधत्ते-  **यदन्वाहार्यमिति।** अन्वाहार्य पक्व ओदनस्तामाहरत्यृत्विग्भ्यो दद्यात्। 
</details>

## ब्राह्मण-प्रीतिः
<details open><summary>विश्वास-प्रस्तुतिः</summary>

एते᳓ वै᳓ देवाᳶ᳓ प्रत्य᳓क्षय्ँ  
य᳓द् ब्राह्मणा᳓स् -  
ता᳓न् एव᳓ ते᳓न प्रीणाति ।  
</details>

<details><summary>Keith</summary>

the Brahmans are the gods openly--them he verily delights.
</details>

<details><summary>मूलम्</summary>

ए॒ते वै दे॒वाᳶ प्र॒त्यक्षय्ँ॒यद्ब्रा॑ह्म॒णास्ताने॒व तेन॑ प्रीणाति ।  
</details>

<details><summary>पद-पाठः</summary>

ए॒ते । वै । दे॒वाः । प्र॒त्यक्ष॒मिति॑प्रति-अक्ष॑म् । यत् । ब्रा॒ह्म॒णाः । तान् । ए॒व । तेन॑ । प्री॒णा॒ति॒ । 
</details>

<details><summary>भट्टभास्कर-टीका</summary>

एते वै देवाः प्रत्यक्षमिति । वर्तन्त इति शेषः ।  
</details>

<details><summary>सायण-टीका</summary>

प्रत्यक्षं वर्तन्त इति शेषः।  
</details>

## छिद्र-पूर्तिः
<details open><summary>विश्वास-प्रस्तुतिः</summary>

अ᳓थो द᳓क्षिणैवा᳓स्यैषा᳓ ।  
अ᳓थो यज्ञ᳓स्यैव᳓ छिद्र᳓म् अ᳓पिदधाति ।  
</details>

<details><summary>Keith</summary>

This is his sacrificial fee: verily he mends the rent in the sacrifice; 
</details>

<details><summary>मूलम्</summary>

अथो॒ दक्षि॑णै॒वास्यै॒षा ।  
अथो॑ य॒ज्ञस्यै॒व छि॒द्रमपि॑दधाति ।  
</details>

<details><summary>पद-पाठः</summary>

अथो॒इति॑ । दक्षि॑णा । ए॒व । अ॒स्य॒ । ए॒षा । 
अथो॒इति॑ । य॒ज्ञस्य॑ । ए॒व । छि॒द्रम् । अपीति॑ । द॒धा॒ति॒ । 
</details>

<details><summary>भट्टभास्कर-टीका</summary>

अथो अपि च दक्षिणैवास्य यागस्यैषा यदन्वाहार्याहरणम् ।  
अपि च ; यज्ञस्य यच्छिद्रं प्रमादालस्यादिना छिन्नं तदपिदधाति पूरयति ॥
</details>

<details><summary>सायण-टीका</summary>

अन्वाहार्यस्य दक्षिणारूपत्वेन यज्ञच्छिद्रपिधायकत्वेन च त प्रशंसति- **अथ दक्षिणेति।**
</details>

<details open><summary>विश्वास-प्रस्तुतिः</summary>

य᳓द् वै᳓ यज्ञ᳓स्य क्रूरय्ँ᳓ य᳓द् वि᳓लिष्टं  
त᳓द् अन्वाहार्ये᳙ण [11] +अन्वा᳓हरति ।  
त᳓द् अन्वाहार्य᳙स्यान्वाहार्यत्व᳓म् ।  
</details>

<details><summary>Keith</summary>

whatever in the sacrifice is harsh or is injured, that he makes good (anvaharati) [1] with the Anvaharya mess, and that is why it has its name. 
</details>

<details><summary>मूलम्</summary>

यद्वै य॒ज्ञस्य॑ क्रू॒रय्ँयद्विलि॑ष्टं॒
तद॑न्वाहा॒र्ये॑ण [11] +अ॒न्वाह॑रति ।  
तद॑न्वाहा॒र्य॑स्यान्वाहार्य॒त्वम् ।  
</details>

<details><summary>पद-पाठः</summary>

यत् । वै । य॒ज्ञस्य॑ । क्रू॒रम् । यत् । विलि॑ष्ट॒मिति॒वि-लि॒ष्ट॒म् । तत् । अ॒न्वा॒हा॒र्ये॑णेत्य॑नु-आ॒हा॒र्ये॑ण । अ॒न्वाह॑र॒तीत्य॑नु-आह॑रति ।  

तत् । अ॒न्वा॒हा॒र्य॑स्येत्य॑नु-आ॒हा॒र्य॑स्य । अ॒न्वा॒हा॒र्य॒त्वमित्य॑न्वहार्य-त्वम् । 
</details>

<details><summary>भट्टभास्कर-टीका</summary>

2अधुना छिद्रापिधानं समर्थयते - **यद्वा इत्यादि ॥** यज्ञस्य यत्क्रूरं मात्रातीतं क्रियते यच्च विलिष्टं न्यूनं क्रियते । लिश अल्पीभावे । तदन्वाहार्येणान्वाहरति हीनं पुनरन्वाहरति ।   
यद्वा - अनुक्रमेणाहृत्य नाशयति । तदन्वाहार्यत्वमस्य । करणे ण्यत् । तस्माच्छिद्रापिधानमेतत् इति । **अन्वाहार्यः** ओदनविशेषः ॥
</details>

<details><summary>सायण-टीका</summary>

अन्वाहार्यशब्दं निर्वक्ति-  **यद्वै यज्ञस्येति।**  
अतिरिक्तं कर्मणो यच्च हीनमित्यस्मिन्प्रायश्चित्ताहुतिमन्त्रे प्रोक्तमधिकं यज्ञाङ्गमत्र क्रूरं, न्यूनं विलिष्टं, तदुभयमनेनान्वाहार्यदानेनानुकूलं यथा भवति तथाऽऽहरति समादधति। तस्मादन्वाहार्यत आनुकुल्येन समाधीयतेऽनेनेत्यन्वाहार्यः।  
</details>

<details open><summary>विश्वास-प्रस्तुतिः</summary>

देव-दूता᳓ वा᳓ एते᳓ य᳓द् ऋत्वि᳓जः।,  
य᳓द् अन्वाहार्य᳙म् आह᳓रति  
देवदूता᳓न् एव᳓ प्रीणाति ।  
</details>

<details><summary>Keith</summary>

Now the priests are the messengers of the gods; in that he brings the Anvaharya mess, he delights the messengers of the gods. 
</details>

<details><summary>मूलम्</summary>

दे॑वदू॒ता वा ए॒ते यदृ॒त्विजो॒ यद॑न्वाहा॒र्य॑मा॒हर॑ति देवदू॒ताने॒व प्री॑णाति ।  
</details>

<details><summary>पद-पाठः</summary>

दे॒व॒दू॒ताइति॑देव-दू॒ताः । वै । ए॒ते । यत् । ऋ॒त्विजः॑ । 
यत् । अ॒न्वा॒हा॒र्य॑मित्य॑नु-आ॒हा॒र्य॑म् । आ॒हर॒तीत्या॑-हर॑ति ।   
दे॒व॒दू॒तानिति॑देव-दू॒तान् । ए॒व । प्री॒णा॒ति॒ । 
</details>

<details><summary>भट्टभास्कर-टीका</summary>

3देवदूता इत्यादि ॥ गतम् ॥
</details>

<details><summary>सायण-टीका</summary>

ऋत्विक्प्रीतिहेतुत्वे पुनः प्रशंसति-**देवदूता इति।**
</details>

## अपरिमित-पूर्तिः
<details open><summary>विश्वास-प्रस्तुतिः</summary>

प्रजा᳓पतिर् देवे᳓भ्यो यज्ञा᳓न् व्या᳓दिशत् ।  
स᳓ रिरिचानो᳙ +++(←रिक्तीभवन्न् [ऽहम् इति])+++ ऽमन्यत ।  
स᳓ एत᳓म् अन्वाहार्य᳙म् अ᳓भक्तम् अपश्यत् ।  
त᳓म् आत्म᳓न्न् अधत्त ।  
स᳓ वा᳓ एष᳓ प्राजापत्यो᳓ य᳓द् अन्वाहार्यः᳙ ।  
</details>

<details><summary>Keith</summary>

Prajapati distributed the sacrifice to the gods; he reflected that he was empty; he perceived this Anvaharya mess unallotted; he conferred it upon himself. The Anvaharya is connected with Prajapati; 
</details>

<details><summary>मूलम्</summary>

प्र॒जाप॑तिर्दे॒वेभ्यो॑ य॒ज्ञान्व्यादि॑शत् ।  
स रि॑रिचा॒नो॑ऽमन्यत ।  
स ए॒तम॑न्वाहा॒र्य॑मभ॑क्तमपश्यत् ।  
तमा॒त्मन्न॑धत्त ।  
स वा ए॒ष प्रा॑जाप॒त्यो यद॑न्वाहा॒र्यः॑ ।  
</details>

<details><summary>पद-पाठः</summary>

प्र॒जाप॑ति॒रिति॑प्र॒जा-प॒तिः॒ । दे॒वेभ्यः॑ । य॒ज्ञान् । व्यादि॑श॒दिति॑वि-आदि॑शत् ।   
सः । रि॒रि॒चा॒नः । अ॒म॒न्य॒त॒ ।   
सः । ए॒तम् । अ॒न्वा॒हा॒र्य॑मित्य॑नु-आ॒हा॒र्य॑म् । अभ॑क्तम् । अ॒प॒श्य॒त् ।   
तम् । आ॒त्मन् । अ॒ध॒त्त॒ ।   
सः । वै । ए॒षः । प्रा॒जा॒प॒त्यइति॑प्राजा-प॒त्यः । यत् । अ॒न्वा॒हा॒र्य॑इत्य॑नु-आ॒हा॒र्यः॑ ।
</details>

<details><summary>भट्टभास्कर-टीका</summary>

4प्रजापतिरित्यादि ॥ **व्यादिशत्** विभज्याददात् ।  
स प्रजापतिर्व्यादिष्टयज्ञो रिक्तोहमित्यमन्यत ।  
ततोऽन्वाहार्यमविभक्तमपश्यत् ।  
तमात्मन्येवाधत्त स्थापयामास ।   
तस्मादयं प्राजापत्य एव ।  
</details>

<details><summary>सायण-टीका</summary>

प्रजापतिभागत्वेन पुनस्तं प्रशंसति-  **प्रजापतिरिति।** आग्नेयाग्नीषोमीयपुरोडाशान्यागानग्न्यादिदेवेभ्यो विभज्य दत्त्वा स्वकीययागराहित्येन रिक्तमात्मानं मन्यमानः प्रजापतिरभक्तं देवेभ्यो विभज्यासमर्पितं दृष्ट्वा तमात्मनि स्थापितवान्। ततोऽन्वाहार्यः प्राजापत्यः।  
</details>

<details open><summary>विश्वास-प्रस्तुतिः</summary>

य᳓स्यैवव्ँ᳓ विदु᳓षो ऽन्वाहार्य᳙ आह्रिय᳓ते  
साक्षा᳓द् एव᳓ प्रजा᳓पतिम् ऋध्नोति ।  
अ᳓परिमितो निरु᳓प्यो᳓,  
ऽपरिमितᳶ प्रजा᳓पतिᳶ,  
प्रजा᳓पतेर् [12] आ᳓प्त्यै ।  
</details>

<details><summary>Keith</summary>

he, who knowing thus brings the Anvaharya, assuredly enjoys Prajapati. An unlimited amount should be poured out, Prajapati is unlimited; (verily it serves) to win Prajapati [2]. 
</details>

<details><summary>मूलम्</summary>

यस्यै॒वव्ँवि॒दुषो॑ऽन्वाहा॒र्य॑ आह्रि॒यते॑ सा॒क्षादे॒व प्र॒जाप॑तिमृध्नोति ।  
अप॑रिमितो नि॒रुप्योऽप॑रिमितᳶ प्र॒जाप॑तिᳶ प्र॒जाप॑तेः [12] +आप्त्यै॑ ।  
</details>

<details><summary>पद-पाठः</summary>

यस्य॑ । ए॒वम् । वि॒दुषः॑ । अ॒न्वा॒हा॒र्य॑इत्य॑नु-आ॒हा॒र्यः॑ । आ॒ह्रि॒यत॒इत्या॑-ह्रि॒यते॑ । सा॒क्षादिति॑स-अ॒क्षात् । ए॒व । प्र॒जाप॑ति॒मिति॑प्र॒जा-प॒ति॒म् । ऋ॒ध्नो॒ति॒ ।   

अप॑रिमित॒इत्यप॑रि-मि॒तः॒ । नि॒रुप्य॒इति॑निः-उप्यः॑ । अप॑रिमित॒इत्यप॑रि-मि॒तः॒ । प्र॒जाप॑ति॒रिति॑प्र॒जा-प॒तिः॒ । नप्र॒जाप॑ते॒रिति॑प्र॒जा-प॒तेः॒ । आप्त्यै॑ ।  
</details>

<details><summary>भट्टभास्कर-टीका</summary>

यस्यैवमित्यादि । गतम् । अपरिमितत्वं प्रजापतेराप्त्यै च भवति ; तस्याप्यपरिमितत्वात् ॥
</details>

<details><summary>सायण-टीका</summary>

तस्यान्वाहार्यस्य बाहुल्यसंपादनं विधत्ते-  **अपरिमित इति।** सर्वदेवस्वामित्वेन व्याप्तिबाहुल्यात्प्रजापतेरपरिमितत्वम्।  
</details>

## शत्रुनाशः
<details open><summary>विश्वास-प्रस्तुतिः</summary>

देवा᳓ वै᳓ य᳓द् यज्ञे᳓ ऽकुर्वत,  
त᳓द् अ᳓सुरा अकुर्वत।  
ते᳓ देवा᳓ एत᳓म् प्राजापत्य᳓म् अन्वाहार्य᳙म् अपश्यन्।  
त᳓म् अन्वा᳓हरन्त।  
त᳓तो देवा᳓ अ᳓भवन् +++(→चादिलोपे विभाषा)+++, प᳓रा᳓सुरा ।  
य᳓स्यैवव्ँ᳓ विदु᳓षो ऽन्वाहार्य᳙ आह्रिय᳓ते,  
भ᳓वत्यात्म᳓ना  
प᳓रा ऽस्य भ्रा᳓तृव्यो +++(परा-)+++भवति।
</details>

<details><summary>Keith</summary>

Whatever the gods did in the sacrifice, the Asuras did; the gods perceived the Anvaharya connected with Prajapati; they seized it - then the gods prospered, the Asuras were defeated; he who knowing thus brings the Anvaharya prospers himself, his foe is defeated. 
</details>

<details><summary>मूलम्</summary>

दे॒वा वै यद्य॒ज्ञेऽकु॑र्वत ।  
तदसु॑रा अकुर्वत ।  
ते दे॒वा ए॒तम्प्रा॑जाप॒त्यम॑न्वाहा॒र्य॑मपश्य॒न्तम॒न्वाह॑रन्त ।  
ततो॑ दे॒वा अभ॑व॒न्परासु॑राः ।   
यस्यै॒वव्ँवि॒दुषो॑ऽन्वाहा॒र्य॑ आह्रि॒यते॒ भव॑त्या॒त्मना॑ ।    
परा॑स्य॒ भ्रातृ॑व्यो भवति ।  
</details>

<details><summary>पद-पाठः</summary>

दे॒वाः । वै । यत् । य॒ज्ञे । अकु॑र्वत ।  
तत् । असु॑राः । अ॒कु॒र्व॒त॒ ।   
ते । दे॒वाः । ए॒तम् । प्रा॒जा॒प॒त्यमिति॑प्राजा-प॒त्यम् । अ॒न्वा॒हा॒र्य॑मित्य॑नु-आ॒हा॒र्य॑म् । अ॒प॒श्य॒न् ।   
तम् । अ॒न्वाह॑र॒न्तेत्य॑नु-आह॑रन्त ।   
ततः॑ । दे॒वाः । अभ॑वन् । परेति॑ । असु॑राः ।   
यस्य॑ । ए॒वम् । वि॒दुषः॑ । अ॒न्वा॒हा॒र्य॑इत्य॑नु-आ॒हा॒र्यः॑ । आ॒ह्रि॒यत॒इत्या॑-ह्रि॒यते॑ । भव॑ति । आ॒त्मना॑ ।   
परेति॑ । अ॒स्य॒ । भ्रातृ॑व्यः । भ॒व॒ति॒ ।   
</details>

<details><summary>भट्टभास्कर-टीका</summary>

5देवा वा इत्यादि ॥ गतम् । भवत्यात्मना भूतिमान् सम्पद्यते । अस्य भ्रातृव्यः पराभवति विनष्टो भवति ॥
</details>

<details><summary>सायण-टीका</summary>

स्वविजयहेतुत्वेन वैरिपराजयहेतुत्वेन च पुनः प्रशंसति - **देवा वा इति।**  
</details>

## इस्टापूर्ती
<details open><summary>विश्वास-प्रस्तुतिः</summary>

यज्ञे᳓न वा᳓ इष्टी᳓, पक्वे᳓न पूर्ती᳓ +++(यजमानः)+++।  
य᳓स्यैवव्ँ᳓ विदु᳓षो ऽन्वाहार्य᳙ आह्रिय᳓ते, स᳓ त्वेवे᳓ष्टापूर्ती᳓।
</details>

<details><summary>Keith</summary>

By the sacrifice there is offering, by the cooked food satisfying. He who knowing thus brings the Anvaharya, accomplishes at once sacrifice and satisfaction. 
</details>

<details><summary>मूलम्</summary>

य॒ज्ञेन॒ वा इ॒ष्टी  
प॒क्वेन॑ पू॒र्ती ।  
यस्यै॒वव्ँवि॒दुषो॑ऽन्वाहा॒र्य॑ आह्रि॒यते॒ स त्वे॑वेष्टा॑पू॒र्ती ।  
</details>

<details><summary>पद-पाठः</summary>

य॒ज्ञेन॑ । वै । इ॒ष्टी ।  
प॒क्वेन॑ । पू॒र्ती ।  
यस्य॑ । ए॒वम् । वि॒दुषः॑ । अ॒न्वा॒हा॒र्य॑इत्य॑नु-आ॒हा॒र्यः॑ । आ॒ह्रि॒यत॒इत्या॑-ह्रि॒यते॑ । सः । तु । ए॒व । इ॒ष्टा॒पू॒र्तीती॑ष्ट-पू॒र्ती । 
</details>

<details><summary>भट्टभास्कर-टीका</summary>

6यज्ञेन वा इत्यादि ॥ इष्टमनेनेतीष्टी । पूर्तमनेनेति **पूर्ती** । 'इष्टादिभ्यश्च' इतीनिप्रत्ययः, 'नध्याख्या' इति निष्ठानत्वाभावः, साधकतमत्वविवक्षायां 'क्तस्येन्विषयस्य' इति सप्तम्यभावः । अन्वाहार्यमाहरन्निष्टापूर्ती भवति । 'अत इनिठनौ' इतीनिप्रत्ययः, छान्दसं पूर्वपदस्य दीर्घत्वम् ॥
</details>

<details><summary>सायण-टीका</summary>

इष्टापूर्तकारित्वपूरणेन च पुनः प्रशंसंति- **यज्ञेन वा इति।**  इष्टमाग्नेयादि श्रौतकर्म। पूर्तं वापीकूपादि स्मार्तकर्म। तत्राऽऽग्नेयादियागेनेष्टसंपत्तिः। पक्वेनान्वाहार्येण पूर्तसंपत्तिः।  
</details>

## मन्त्र-निरुक्तयः
<details open><summary>विश्वास-प्रस्तुतिः</summary>

प्रजा᳓पतेर् भागो᳙ऽसि [13] +इ᳓त्याह ।  
प्रजा᳓पतिम् एव᳓ भागधे᳓येन स᳓मर्धयति  ।  
</details>

<details><summary>Keith</summary>

'Thou art the portion of Prajapati' [3], he says; verily he unites Prajapati with his own portion. 
</details>

<details><summary>मूलम्</summary>

प्र॒जाप॑तेर्भा॒गो॑ऽसि [13] इत्या॑ह ।  
प्र॒जाप॑तिमे॒व भा॑ग॒धेये॑न॒ सम॑र्धयति  ।  
</details>

<details><summary>पद-पाठः</summary>

प्र॒जाप॑ते॒रिति॑प्र॒जा-प॒तेः॒ । भा॒गः । अ॒सि॒ ।  इति॑ । आ॒ह॒ ।   
प्र॒जाप॑ति॒मिति॑प्र॒जा-प॒ति॒म् । ए॒व । भा॒ग॒धेये॒नेति॑भाग-धेये॑न । समिति॑ । अ॒र्ध॒य॒ति॒ । 
</details>

<details><summary>भट्टभास्कर-टीका</summary>

7प्रजापतेरित्यादिरन्वाहार्यस्यासन्नस्यानुमन्त्रणमन्त्रः । गतमन्यत् ।  पाहीत्याशिषमाशास्ते ।  
</details>

<details><summary>सायण-टीका</summary>

तस्याभिमर्शनमन्त्रप्रथमभागं व्याचष्टे-**प्रजापतेरिति।**
</details>

<details open><summary>विश्वास-प्रस्तुतिः</summary>

ऊ᳓र्जस्वान् प᳓यस्वान् इ᳓त्य् आह ।  
ऊ᳓र्जमेवा᳓स्मिन्प᳓यो दधाति ।  
</details>

<details><summary>Keith</summary>

'Full of strength and milk', he says; verily he confers upon him strength and milk. 
</details>

<details><summary>मूलम्</summary>

ऊर्ज॑स्वा॒न्पय॑स्वा॒नित्या॑ह ।  
ऊर्ज॑मे॒वास्मि॒न्पयो॑ दधाति ।  
</details>

<details><summary>पद-पाठः</summary>

ऊर्ज॑स्वान् । पय॑स्वान् । इति॑ । आ॒ह॒ ।  
ऊर्ज॑म् । ए॒व । अ॒स्मि॒न् । पयः॑ । द॒धा॒ति॒ ।  
</details>

<details><summary>सायण-टीका</summary>

द्वितीयभागं व्याचष्टे-**ऊर्जस्वानिति।**
</details>

<details open><summary>विश्वास-प्रस्तुतिः</summary>

प्राणापानौ᳓ मे  पाहि ।  
समानव्यानौ᳓ मे पाही᳓त्याह ।  
आशि᳓षमेवै᳓ता᳓म् आ᳓ शास्ते ।  
</details>

<details><summary>Keith</summary>

'Protect my expiration and inspiration; protect my breathing together and cross-breathing', he says; verily he invokes this blessing. 
</details>

<details><summary>मूलम्</summary>

प्रा॒णा॒पा॒नौ मे॑  पाहि ।  
स॒मा॒न॒व्या॒नौ मे॑ पा॒हीत्या॑ह ।  
आ॒शिष॑मे॒वैतामा शा॑स्ते ।
</details>

<details><summary>पद-पाठः</summary>

प्रा॒णा॒पा॒नाविति॑प्राण-अ॒पा॒नौ । मे॒ । पा॒हि॒ ।   
स॒मा॒न॒व्या॒नाविति॑समान-व्या॒नौ । मे॒ । पा॒हि॒ । इति॑ । आ॒ह॒ । 
आ॒शिष॒मित्या॑-शिष॑म् । ए॒व । ए॒ताम् । एति॑ । शा॒स्ते॒ ।  
</details>

<details><summary>सायण-टीका</summary>

तृतीयभागं व्याचष्टे- **प्राणापानामिति।**
ऋत्विग्भिरन्वाहार्यस्य नीयमानत्वात्तेन स्वकीयप्राणादिपालनमाशीर्वाद एव।  
</details>

<details open><summary>विश्वास-प्रस्तुतिः</summary>

अ᳓क्षितोऽसि ।  
अ᳓क्षित्यै त्वा,  
मा᳓ मे क्षेष्ठाः ।  
अमु᳓त्रामु᳓ष्मिल्ँ लोक᳓ इ᳓त्याह ।  
</details>

<details><summary>Keith</summary>

'Thou art imperishable, for imperishableness thee; mayst thou not perish for me, yonder, in yonder world', he says. 
</details>

<details><summary>मूलम्</summary>

अक्षि॑तोऽसि ।  
अक्षि॑त्यै त्वा॒ मा मे॑ क्षेष्ठाः ।  
अ॒मुत्रा॒मुष्मिल्ँ॑ लो॒क इत्या॑ह ।  
</details>

<details><summary>पद-पाठः</summary>

अक्षि॑तः । अ॒सि॒ ।   
अक्षि॑त्यै । त्वा॒ । मा । मे॒ । क्षे॒ष्ठाः॒ ।   
अ॒मुत्र॑ । अ॒मुष्मि॑न् । लो॒के । इति॑ । आ॒ह॒ । 
</details>

<details><summary>सायण-टीका</summary>

चतुर्थभागं व्याकुर्वन्नभिमर्शनं विधत्ते-  **अक्षितोऽसीति।** स्वर्गस्य कर्मभूमित्वाभावान्न तत्साधनानुष्ठानेनान्नं संपादयितुं शक्यं, किंतु स्वगप्राप्ताः प्रजा इतः प्रदानमेतल्लोकानुष्ठितकर्मसंपादितमेवान्नं स्वर्गे लोक उपजीवन्ति। तस्मात्तत्र भूज्यमानमिदं क्षीयते। अक्षितोऽसीति मन्त्रेण यदभिमर्शनं तेनान्नस्याक्षयत्वप्रापणादन्नं न स्वर्गे क्षीयते॥  

इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीय-तैत्तिरीयसंहिताभाष्ये प्रथमकाण्डे सप्तमप्रपाठके  
तृतीयोऽनुवाकः॥३॥
</details>

<details open><summary>विश्वास-प्रस्तुतिः</summary>

क्षी᳓यते वा᳓ अमु᳓ष्मिल्ँ लोके᳓ ।  
अ᳓न्नम् इतᳶ᳓प्रदानँ  
ह्य् अ᳙मु᳓ष्मिल्ँ लोके᳓ प्रजा᳓ उपजी᳓वन्ति ।  
</details>

<details><summary>Keith</summary>

Food perishes in yonder world,  
for given hence in yonder world people live upon it;
</details>

<details><summary>मूलम्</summary>

क्षीय॑ते॒ वा अ॒मुष्मिल्ँ॑ लो॒के ।  
अन्न॑मि॒तᳶप्र॑दानँ॒ ह्य॑मुष्मिल्ँ॑ लो॒के प्र॒जा उ॑प॒जीव॑न्ति ।  
</details>

<details><summary>पद-पाठः</summary>

क्षीय॑ते । वै । अ॒मुष्मि॑न् । लो॒के ।   
अन्न॑म् । 
इ॒तᳶप्र॑दान॒मिती॒तः-प्र॒दा॒न॒म् । हि । अ॒मुष्मि॑न् । लो॒के ।  
प्र॒जाइति॑प्र-जाः । उ॒प॒जीव॒न्तीत्यु॑प-जीव॑न्ति ।   
</details>

<details><summary>भट्टभास्कर-टीका</summary>

इतः प्रदानमस्मिन् लोके यत्प्रत्तं तत्प्रजा अमुष्मिन् लोक उपजीवन्तीति । न तु तत्रोत्पाद्यते । तस्मात् क्षीयतेमुष्मिन् लोकेन्नं तस्मादनेनाभिमर्शनमक्षयत्वाय भवति ।  
</details>

<details open><summary>विश्वास-प्रस्तुतिः</summary>

य᳓द् एव᳓म् अभिमृश᳓त्य् अ᳓क्षितिम् एवै᳓नद् गमयति ।  
ना᳓स्यामु᳓ष्मिल्ँ लोके᳓ ऽन्नङ् क्षीयते ॥ [14]
</details>

<details><summary>Keith</summary>

in that he touches thus, he makes it imperishable; his food perishes not in yonder world.
</details>

<details><summary>मूलम्</summary>

यदे॒वम॑भिमृ॒शत्यक्षि॑तिमे॒वैन॑द्गमयति ।  
नास्या॒मुष्मिल्ँ॑ लो॒केऽन्न॑ङ्क्षीयते ॥ [14]
</details>

<details><summary>पद-पाठः</summary>

यत् । ए॒वम् । अ॒भि॒मृ॒शतीत्य॑भि-मृ॒शति॑ । अक्षि॑तिम् । ए॒व । ए॒न॒त् । ग॒म॒य॒ति॒ । न । अ॒स्य॒ । अ॒मुष्मि॑न् । लो॒के । अन्न॑म् । क्षी॒य॒ते॒॥[14]
</details>

<details><summary>भट्टभास्कर-टीका</summary>

**अक्षितिः** अक्षयः ॥

इति सप्तमे तृतीयोनुवाकः ॥  
</details>
