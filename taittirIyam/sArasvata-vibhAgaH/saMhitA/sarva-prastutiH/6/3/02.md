+++
title = "०२"

+++

<details><summary>मूलम् (संयुक्तम्)</summary>

सु॒व॒र्गाय॒ वा ए॒तानि॑ लो॒काय॑ हूयन्ते॒ यद्वै॑सर्ज॒नानि॒ द्वाभ्या॒ङ्गार्ह॑पत्ये जुहोति द्वि॒पाद्यज॑मान॒ᳶ प्रति॑ष्ठित्या॒ आग्नी᳚ध्रे जुहोत्य॒न्तरि॑ख्ष ए॒वा क्र॑मत आहव॒नीये॑ जुहोति सुव॒र्गमे॒वैन॑ल्ँलो॒कङ्ग॑मयति
</details>

<details open><summary>विश्वास-प्रस्तुतिः</summary>

सु॒व॒र्गाय॒ वा ए॒तानि॑ लो॒काय॑ हूयन्ते॒ यद्वै॑सर्ज॒नानि ।  
द्वाभ्या॒ङ्गार्ह॑पत्ये जुहोति ।  
द्वि॒पाद्यज॑मान॒ᳶ प्रति॑ष्ठित्यै ।  
आग्नी᳚ध्रे जुहोति ।  
अ॒न्तरि॑ख्ष ए॒वा क्र॑मते ।  
आ॒ह॒व॒नीये॑ जुहोति ।  
सु॒व॒र्गम् ए॒वैन॑ल्ँ लो॒कङ् ग॑मयति ।  
</details>

<details><summary>मूलम्</summary>

सु॒व॒र्गाय॒ वा ए॒तानि॑ लो॒काय॑ हूयन्ते॒ यद्वै॑सर्ज॒नानि ।  
द्वाभ्या॒ङ्गार्ह॑पत्ये जुहोति ।  
द्वि॒पाद्यज॑मान॒ᳶ प्रति॑ष्ठित्यै ।  
आग्नी᳚ध्रे जुहोति ।  
अ॒न्तरि॑ख्ष ए॒वा क्र॑मते ।  
आ॒ह॒व॒नीये॑ जुहोति ।  
सु॒व॒र्गम् ए॒वैन॑ल्ँ लो॒कङ् ग॑मयति ।  
</details>

<details><summary>भट्टभास्कर-टीका</summary>

1सुवर्गायेत्यादि ॥ अवान्तरदीक्षाविसर्जनार्थानि वैसर्जनानि 'त्वं सोम' इत्यादि । द्वाभ्यामित्यादि । गतम् । गार्हपत्याग्नीघ्राहवनीयानां पृथिव्यन्तरिक्षस्वर्गात्मकत्वात् प्रतिष्ठाहेतुत्वम् । यजमानस्याक्रमते अप्रतिबन्धेन गच्छति । वृत्तावात्मनेपदम् ॥
</details>

<details><summary>मूलम् (संयुक्तम्)</summary>

दे॒वान्वै सु॑व॒र्गल्ँलो॒कय्ँय॒तो रख्षाꣳ॑स्यजिघाꣳस॒न्ते सोमे॑न॒ राज्ञा॒ रख्षाꣳ॑स्यप॒हत्या॒प्तुमा॒त्मान॑ङ्कृ॒त्वा सु॑व॒र्गल्ँलो॒कमा॑य॒न्रख्ष॑सा॒मनु॑पलाभा॒यात्त॒स्सोमो॑ भव॒त्यथ॑ [7]  
वै॒स॒र्ज॒नानि॑ जुहोति॒ रख्ष॑सा॒मप॑हत्यै॒
</details>

<details open><summary>विश्वास-प्रस्तुतिः</summary>

दे॒वान्वै सु॑व॒र्गल्ँलो॒कय्ँय॒तो रख्षाꣳ॑स्यजिघाꣳसन् ।  
ते सोमे॑न॒ राज्ञा॒ रख्षाꣳ॑स्यप॒हत्या॒प्तुम् आ॒त्मान॑ङ् कृ॒त्वा सु॑व॒र्गल्ँ लो॒कमा॑यन् ।  
रख्ष॑सा॒मनु॑पलाभा॒य ।  
आत्त॒स् सोमो॑ भव॒त्य् - अथ॑ वैसर्ज॒नानि॑ जुहोति॒ रख्ष॑सा॒मप॑हत्यै ।[7]  
</details>

<details><summary>मूलम्</summary>

दे॒वान्वै सु॑व॒र्गल्ँलो॒कय्ँय॒तो रख्षाꣳ॑स्यजिघाꣳसन् ।  
ते सोमे॑न॒ राज्ञा॒ रख्षाꣳ॑स्यप॒हत्या॒प्तुम् आ॒त्मान॑ङ् कृ॒त्वा सु॑व॒र्गल्ँ लो॒कमा॑यन् ।  
रख्ष॑सा॒मनु॑पलाभा॒य ।  
आत्त॒स् सोमो॑ भव॒त्य् - अथ॑ वैसर्ज॒नानि॑ जुहोति॒ रख्ष॑सा॒मप॑हत्यै ।[7]  
</details>

<details><summary>भट्टभास्कर-टीका</summary>

2देवान्त इत्यादि ॥ यतः गच्छतः । 'शतुरनुमः' इति विभक्तेरुदात्तत्वम् । अप्तुं स्वल्पमात्मानं कृत्वा स्वर्गं गताः रक्षसामनुपलाभाय रक्षांसि मोपलाभं जिघांसन् । यस्मादेवं तस्मात्तदर्थं आत्तः गृहीतस्सोमो भवति । अथास्मिन्नवसरे वैसर्जनानि जुहोति रक्षसामपहत्यै यथा भवति तथा गृहीतस्सोमो भवति ॥
</details>

<details><summary>मूलम् (संयुक्तम्)</summary>

त्वꣳ सो॑म तनू॒कृद्भ्य॒ इत्या॑ह तनू॒कृद्ध्ये॑ष द्वेषो᳚भ्यो॒ऽन्यकृ॑तेभ्य॒ इत्या॑हा॒न्यकृ॑तानि॒ हि रख्षाꣳ॑स्यु॒रु य॒न्तासि॒ वरू॑थ॒मित्या॑हो॒रु ण॑स्कृ॒धीति॒ वावैतदा॑ह जुषा॒णो अ॒प्तुराज्य॑स्य वे॒त्वित्या॑हा॒प्तुमे॒व यज॑मानङ्कृ॒त्वा सु॑व॒र्गल्ँलो॒कङ्ग॑मयति॒ रख्ष॑सा॒मनु॑पलाभा॒या सोम॑न्ददते [8]  
आ ग्राव्ण्ण॒ आ वा॑य॒व्या᳚न्या द्रो॑णकल॒शमुत्पत्नी॒मा न॑य॒न्त्यन्वनाꣳ॑सि॒ प्र व॑र्तयन्ति॒ याव॑दे॒वास्यास्ति॒ तेन॑ स॒ह सु॑व॒र्गल्ँलो॒कमे॑ति॒
</details>

<details open><summary>विश्वास-प्रस्तुतिः</summary>

त्वꣳ सो॑म तनू॒कृद्भ्य॒ इत्या॑ह ।  
त॒नू॒कृद्ध्ये॑ष । द्वेषो᳚भ्यो॒ऽन्यकृ॑तेभ्य॒ इत्या॑ह ।  
अ॒न्यकृ॑तानि॒ हि रख्षाꣳ॑सि ।  
उ॒रु य॒न्तासि॒ वरू॑थ॒मित्या॑ह ।  
उ॒रुण॑स् कृ॒धीति॒ वावैतदा॑ह ।  
जु॒षा॒णो अ॒प्तुर् आज्य॑स्य वे॒त्वित्या॑ह ।  
</details>

<details><summary>मूलम्</summary>

त्वꣳ सो॑म तनू॒कृद्भ्य॒ इत्या॑ह ।  
त॒नू॒कृद्ध्ये॑ष । द्वेषो᳚भ्यो॒ऽन्यकृ॑तेभ्य॒ इत्या॑ह ।  
अ॒न्यकृ॑तानि॒ हि रख्षाꣳ॑सि ।  
उ॒रु य॒न्तासि॒ वरू॑थ॒मित्या॑ह ।  
उ॒रुण॑स् कृ॒धीति॒ वावैतदा॑ह ।  
जु॒षा॒णो अ॒प्तुर् आज्य॑स्य वे॒त्वित्या॑ह ।  
</details>

<details><summary>भट्टभास्कर-टीका</summary>

3इदानीं मन्त्रपदानि व्याचष्टे - त्वं सोमेति ॥ तनूकृद्ध्येष इति । कृती छेदने । तनूकृतां तनुच्छिदां रक्षःप्रभृतीनामपि तनूकृत् । अन्यकृतानि हीति । अन्यैरमित्रैः कृतानि रक्षःप्रभृतीनि । वरूथमिति । अन्ये उक्तेभ्यो भयेभ्यो रक्षकं वरूथं वरणीयं नमस्कारवत्त्वमसीति उरुधनरूपेण स्तुतः उरुधनमस्मभ्यं देहीत्याहेत्यर्थः । 'नश्च धातुस्थोरुषभ्यः' इति नसो णत्वम् । 'कः करत्' इति विसर्जनीयस्य सत्वम् । करोतेर्लोटि शपो लुक् । 'श्रुशृणुपॄकृवृभ्यः' इति धिभावः ।
</details>

<details open><summary>विश्वास-प्रस्तुतिः</summary>

अ॒प्तुमे॒व यज॑मानङ् कृ॒त्वा सु॑व॒र्गल्ँ लो॒कङ् ग॑मयति ।
रख्ष॑सा॒मनु॑पलाभा॒य ।  
आ सोम॑न् ददते,  
आ ग्राव्ण्ण॒ , आ वा॑य॒व्या᳚न्य् आ द्रो॑णकल॒शम् ।[8]  
उत्पत्नी॒मा न॑य॒न्ति ।  
यन्वनाꣳ॑सि॒ प्र व॑र्तयन्ति ।  
याव॑द् ए॒वास्यास्ति॒ तेन॑ स॒ह सु॑व॒र्गल्ँ लो॒कमे॑ति ।  
</details>

<details><summary>मूलम्</summary>

अ॒प्तुमे॒व यज॑मानङ् कृ॒त्वा सु॑व॒र्गल्ँ लो॒कङ् ग॑मयति ।
रख्ष॑सा॒मनु॑पलाभा॒य ।  
आ सोम॑न् ददते,  
आ ग्राव्ण्ण॒ , आ वा॑य॒व्या᳚न्य् आ द्रो॑णकल॒शम् ।[8]  
उत्पत्नी॒मा न॑य॒न्ति ।  
यन्वनाꣳ॑सि॒ प्र व॑र्तयन्ति ।  
याव॑द् ए॒वास्यास्ति॒ तेन॑ स॒ह सु॑व॒र्गल्ँ लो॒कमे॑ति ।  
</details>

<details><summary>भट्टभास्कर-टीका</summary>

अप्तुमेवेत्यादि । गतम् ॥ +++(सम्पादकटिप्पनी - विस्तृतं व्याख्यानमन्यत्र मृग्यम्)+++।
</details>

<details><summary>मूलम् (संयुक्तम्)</summary>

नय॑वत्य॒र्चाग्नी᳚ध्रे जुहोति सुव॒र्गस्य॑ लो॒कस्या॒भिनी᳚त्यै॒
</details>

<details open><summary>विश्वास-प्रस्तुतिः</summary>

नय॑वत्य॒र्चाग्नी᳚ध्रे जुहोति ।  
सु॒व॒र्गस्य॑ लो॒कस्या॒भिनी᳚त्यै ।  
</details>

<details><summary>मूलम्</summary>

नय॑वत्य॒र्चाग्नी᳚ध्रे जुहोति ।  
सु॒व॒र्गस्य॑ लो॒कस्या॒भिनी᳚त्यै ।  
</details>

<details><summary>भट्टभास्कर-टीका</summary>

4नयवत्येति ॥ आग्नीध्रे अग्निं प्रतिष्ठाप्य' अग्ने नय' इति नयशब्दवत्या जुहोति सुवर्गस्याभिमुख्येन प्राप्त्यैभवति ॥
</details>

<details><summary>मूलम् (संयुक्तम्)</summary>

ग्राव्ण्णो॑ वाय॒व्या॑नि द्रोणकल॒शमाग्नी᳚ध्र॒ उप॑ वासयति॒ वि ह्ये॑न॒न्तैर्गृ॒ह्णते॒ यथ्स॒होप॑वा॒सये॑दपुवा॒येत॑
</details>

<details open><summary>विश्वास-प्रस्तुतिः</summary>

ग्राव्ण्णो॑ वाय॒व्या॑नि द्रोणकल॒शमाग्नी᳚ध्र॒ उप॑ वासयति ।  
वि ह्ये॑न॒न् तैर् गृ॒ह्णते᳚ ।  
यथ् स॒होप॑वा॒सये॑दपुवा॒येत॑ ।  
</details>

<details><summary>मूलम्</summary>

ग्राव्ण्णो॑ वाय॒व्या॑नि द्रोणकल॒शमाग्नी᳚ध्र॒ उप॑ वासयति ।  
वि ह्ये॑न॒न् तैर् गृ॒ह्णते᳚ ।  
यथ् स॒होप॑वा॒सये॑दपुवा॒येत॑ ।  
</details>

<details><summary>भट्टभास्कर-टीका</summary>

5ग्रावादीनि तत्रैवाग्नीध्रे उपवासयति स्थापयति । तैर्ग्रावादिभिर्विभज्य विश्लेष्य एनं सोमं गृह्णते । एवं हि कर्तुं युज्यते हिंसकत्वादस्यैषाम् । 'हि च' इति निघातप्रतिषेधः । अथ यदि तैस्सह एनमुपवासयेत् । पूर्ववद्गतेरनुदात्तत्वम्, समासश्च । तदा अयमपुवायेत पूतीभवेत् । इहत्यं धात्वन्तरमित्येके । एतेरपपूर्वस्येदं वैकृतमित्यन्ये । सर्वथा समानवाक्ये पदात्परत्वाभावः ॥
</details>

<details><summary>मूलम् (संयुक्तम्)</summary>

सौ॒म्यर्चा प्र पा॑दयति॒ स्वया᳚ [9]  
ए॒वैन॑न्दे॒वत॑या॒ प्र पा॑दय॒त्य्
</details>

<details open><summary>विश्वास-प्रस्तुतिः</summary>

सौ॒म्यर्चा प्र पा॑दयति ।  
स्वया᳚ ए॒वैन॑न् दे॒वत॑या॒ प्र पा॑दयति ।[9]
</details>

<details><summary>मूलम्</summary>

सौ॒म्यर्चा प्र पा॑दयति ।  
स्वया᳚ ए॒वैन॑न् दे॒वत॑या॒ प्र पा॑दयति ।[9]
</details>

<details><summary>भट्टभास्कर-टीका</summary>

6सौम्येति ॥ 'सोमो जिगाति' इत्यादिना हविर्धानं प्रतिपादयति सोमम् । स्वया आत्मनैव देवतया प्रपादयति दक्षिणस्य हविर्धानस्य नीडे कृष्णाजिनास्तरणम् ॥
</details>

<details><summary>मूलम् (संयुक्तम्)</summary>

अदि॑त्या॒स्सदो॒ऽस्यदि॑त्या॒स्सद॒ आ सी॒देत्या॑ह यथाय॒जुरे॒वैतद्
</details>

<details open><summary>विश्वास-प्रस्तुतिः</summary>

अदि॑त्या॒स् सदो॒ऽस्यदि॑त्या॒स् सद॒ आ सी॒देत्या॑ह ।  
य॒था॒ य॒जु॒र् ए॒वैतत् ।  
</details>

<details><summary>मूलम्</summary>

अदि॑त्या॒स् सदो॒ऽस्यदि॑त्या॒स् सद॒ आ सी॒देत्या॑ह ।  
य॒था॒ य॒जु॒र् ए॒वैतत् ।  
</details>

<details><summary>भट्टभास्कर-टीका</summary>

7अदित्यास्सद इति ॥ तत्र राज्ञ आसादनम् । 'अदित्यास्सद आ सीद' इति यथा यजुर्वदति एवमेवैतदवगन्तव्यम्, तन्न व्याख्येयमिति ॥
</details>

<details><summary>मूलम् (संयुक्तम्)</summary>

यज॑मानो॒ वा ए॒तस्य॑ पु॒रा गो॒प्ता भ॑वत्ये॒ष वो॑ देव सवित॒स्सोम॒ इत्या॑ह सवि॒तृप्र॑सूत ए॒वैन॑न्दे॒वता᳚भ्य॒स्सम्प्र य॑च्छत्य्
</details>

<details open><summary>विश्वास-प्रस्तुतिः</summary>

यज॑मानो॒ वा ए॒तस्य॑ पु॒रा गो॒प्ता भ॑वति ।  
"ए॒ष वो॑ देव सवित॒स् सोम॒" इत्या॑ह ।  
स॒वि॒तृप्रसू॑त ए॒वैन॑न् दे॒वता᳚भ्य॒स् सम्प्र य॑च्छति ।  
</details>

<details><summary>मूलम्</summary>

यज॑मानो॒ वा ए॒तस्य॑ पु॒रा गो॒प्ता भ॑वति ।  
"ए॒ष वो॑ देव सवित॒स् सोम॒" इत्या॑ह ।  
स॒वि॒तृप्रसू॑त ए॒वैन॑न् दे॒वता᳚भ्य॒स् सम्प्र य॑च्छति ।  
</details>

<details><summary>भट्टभास्कर-टीका</summary>

8यजमानो वा इत्यादि ॥ यजमान एवास्य पूर्वं प्राग्वंशे रक्षक आसीत् । 'पुरि लुङ् चास्मे' इति लट् । इदानीं तु 'एष वो देव'7 इत्यनेन देवेभ्यो रक्षार्थं संप्रयच्छति । तत्र सवितारमामन्त्र्य देवेभ्यः प्रदानात् सवितृप्रसूतः सवित्राऽनुज्ञात एव देवताभ्यस्संप्रयच्छति । 'तृतीया कर्मणि' इति पूर्वपदप्रकृतिस्व- रत्वम् ॥
</details>

<details><summary>मूलम् (संयुक्तम्)</summary>

ए॒तत्त्वꣳ सो॑म दे॒वो दे॒वानुपा॑गा॒ इत्या॑ह दे॒वो ह्ये॑ष सन् [10]  
दे॒वानु॒पैती॒दम॒हम्म॑नु॒ष्यो॑ मनु॒ष्या॑नित्या॑ह मनु॒ष्यो३॒॑ ह्ये॑ष सन्म॑नु॒ष्या॑नु॒पैति॒
</details>

<details open><summary>विश्वास-प्रस्तुतिः</summary>

"ए॒तत्त्वꣳ सो॑म दे॒वो दे॒वानुपा॑गा॒" इत्या॑ह ।  
दे॒वो ह्ये॑ष सन् दे॒वानु॒पैति॑ ।[10]  
"इ॒दम॒हम् म॑नु॒ष्यो॑ मनु॒ष्या॑न्" इत्या॑ह ।  
म॒नु॒ष्यो३॒॑ ह्ये॑ष सन् म॑नु॒ष्या॑नु॒पैति॑ ।  
</details>

<details><summary>मूलम्</summary>

"ए॒तत्त्वꣳ सो॑म दे॒वो दे॒वानुपा॑गा॒" इत्या॑ह ।  
दे॒वो ह्ये॑ष सन् दे॒वानु॒पैति॑ ।[10]  
"इ॒दम॒हम् म॑नु॒ष्यो॑ मनु॒ष्या॑न्" इत्या॑ह ।  
म॒नु॒ष्यो३॒॑ ह्ये॑ष सन् म॑नु॒ष्या॑नु॒पैति॑ ।  
</details>

<details><summary>भट्टभास्कर-टीका</summary>

9एतत्त्वमिति ॥ राज्ञ उपस्थानम् । एतावन्तं कालं बद्ध इव जितो राजा, यजमानश्च गोपायिता । इदानीं तु देवेषु रक्षत्सु देवानुपागतः मनुष्यस्सन् यजमानो मनुष्यान् एत्युपस्थानार्थं इत्यर्थः । उभयत्र 'हि च' इति निघातप्रतिषेधे 'तिङि चोदात्तवति' इति गतेरनुदात्तत्वम्, समासश्च ॥
</details>

<details><summary>मूलम् (संयुक्तम्)</summary>

यदे॒तद्यजु॒र्न ब्रू॒यादप्र॑जा अप॒शुर्यज॑मानस्स्याथ्स॒ह प्र॒जया॑ स॒ह रा॒यस्पोषे॒णेत्या॑ह प्र॒जयै॒व प॒शुभि॑स्स॒हेमल्ँलो॒कमु॒पाव॑र्तते
</details>

<details open><summary>विश्वास-प्रस्तुतिः</summary>

यदे॒तद् यजु॒र्न ब्रू॒याद् , अप्र॑जा अप॒शुर् यज॑मानस् स्यात् ।  
"स॒ह प्र॒जया॑ स॒ह रा॒यस्पोषे॒ण" + इत्या॑ह ।   
प्र॒जयै॒व प॒शुभि॑स् स॒हेमल्ँ लो॒कम् उ॒पाव॑र्तते ।  
</details>

<details><summary>मूलम्</summary>

यदे॒तद् यजु॒र्न ब्रू॒याद् , अप्र॑जा अप॒शुर् यज॑मानस् स्यात् ।  
"स॒ह प्र॒जया॑ स॒ह रा॒यस्पोषे॒ण" + इत्या॑ह ।   
प्र॒जयै॒व प॒शुभि॑स् स॒हेमल्ँ लो॒कम् उ॒पाव॑र्तते ।  
</details>

<details><summary>भट्टभास्कर-टीका</summary>

10यदेतदित्यादि ॥ गतम् । अप्रजा इति । 'नित्यमसिच्प्रजामेधयोः' इत्यसिच् । उपावर्तते इति । 'गतिर्गतौ'
इति प्रथमस्य गतेरनुदात्तत्वम्, समासश्च गत्याख्यातसमुदायेन ॥
</details>

<details><summary>मूलम् (संयुक्तम्)</summary>

नमो॑ दे॒वेभ्य॒ इत्या॑ह नमस्का॒रो हि दे॒वानाꣳ॑ स्व॒धा पि॒तृभ्य॒ इत्या॑ह स्वधाका॒रो हि [11]  
पि॒तृ॒णाम्
</details>

<details open><summary>विश्वास-प्रस्तुतिः</summary>

"नमो॑ दे॒वेभ्य॒" इत्या॑ह ।  
न॒म॒स्का॒रो हि दे॒वाना᳚म् ।   
"स्व॒धा पि॒तृभ्य॒" इत्या॑ह ।
स्व॒धा॒का॒रो हि  पि॑तृ॒णाम् ।[11]  
</details>

<details><summary>मूलम्</summary>

"नमो॑ दे॒वेभ्य॒" इत्या॑ह ।  
न॒म॒स्का॒रो हि दे॒वाना᳚म् ।   
"स्व॒धा पि॒तृभ्य॒" इत्या॑ह ।
स्व॒धा॒का॒रो हि  पि॑तृ॒णाम् ।[11]  
</details>

<details><summary>भट्टभास्कर-टीका</summary>

11नमो देवेभ्य इति ॥ अञ्जलिकरणात् देवेभ्यः । नमस्कारो हि देवानां कार्यः । स्वधा पितृभ्यः स्वधा पितृभ्य इति दक्षिणा अञ्जलिं न्यञ्चं पितृभ्यः । स्वधाकारो हि पितृणां कार्य इति ॥
</details>

<details><summary>मूलम् (संयुक्तम्)</summary>

इ॒दम॒हन्निर्वरु॑णस्य॒ पाशा॒दित्या॑ह वरुणपा॒शादे॒व निर्मु॑च्य॒ते
</details>

<details open><summary>विश्वास-प्रस्तुतिः</summary>

"इ॒दम॒हन् निर्वरु॑णस्य॒ पाशा॒द्" इत्या॑ह ।  
व॒रु॒ण॒पा॒शाद् ए॒व निर्मु॑च्यते ।  
</details>

<details><summary>मूलम्</summary>

"इ॒दम॒हन् निर्वरु॑णस्य॒ पाशा॒द्" इत्या॑ह ।  
व॒रु॒ण॒पा॒शाद् ए॒व निर्मु॑च्यते ।  
</details>

<details><summary>भट्टभास्कर-टीका</summary>

12इदमहमित्युपनिष्क्रयणम् ॥ वरुणपाशादेवेति । शालायां पृष्ठ्य इवासीद्यजमानः । इदानीं निर्गच्छन् वरुणपाशादिव मुक्तो भवति ॥
</details>

<details><summary>मूलम् (संयुक्तम्)</summary>

ऽग्ने᳚ व्रतपत आ॒त्मन॒ᳶ पूर्वा॑ त॒नूरा॒देयेत्या॑हु॒ᳵ को हि तद्वेद॒ यद्वसी॑या॒न्थ्स्वे वशे॑ भू॒ते पुन॑र्वा॒ ददा॑ति॒ न वेति॒
</details>

<details open><summary>विश्वास-प्रस्तुतिः</summary>

अग्ने᳚ व्रतपते ।
</details>

<details><summary>मूलम्</summary>

अग्ने᳚ व्रतपते ।
</details>

<details><summary>भट्टभास्कर-टीका</summary>

13'अग्ने व्रतवते' इति प्रतीकग्रहणमिदं 'अग्रे व्रतपते त्वं व्रतानां व्रतपतिरसि' इत्यवान्तरदीक्षाविसर्जनमन्त्रस्य । +++(सम्पादकटिप्पनी - प्रथमे काण्डे, द्वितीयप्रपाठके, एकादशानुवाकस्य चतुर्थो मन्त्रः)+++

-  अग्ने᳚ व्रतपते॒ त्वव्ँव्र॒ताना᳚व्ँव्र॒तप॑तिरसि॒ या मम॑ त॒नूरे॒षा सा त्वयि॑ [20] या तव॑ त॒नूरि॒यꣳ सा मयि॑ स॒ह नौ᳚ व्रतपते व्र॒तिनो᳚र्व्र॒तानि

4यजमानमवान्तरदीक्षामुपनयति- अग्न इति । हे अग्ने व्रतपते व्रतानां पते त्वं व्रतानां सर्वेषां सम्बन्धिनां व्रतपतिरसि; न पुनरेकस्य व्रतस्य पतित्वाद्व्रतपतिरुच्यते । समासे सङ्ख्याविशेषस्याप्रतिपत्तेः बहुत्वप्रतिपादनाय व्रतानामित्युक्तम् । नित्यसम्बन्धाविप्रतिपत्त्यर्थं वृत्तिश्च कृता । पतिः पालयिता स्वामी वा । सर्वेषां व्रतानां सर्वदा सर्वात्मना च पतिस्त्वमसि ।
</details>


<details open><summary>विश्वास-प्रस्तुतिः</summary>

आ॒त्मन॒ᳶ पूर्वा॑ त॒नूरा॒देयेत्या॑हुः ।  
को हि तद्वेद॒ यद् वसी॑या॒न्थ् स्वे वशे॑ भू॒ते पुन॑र् वा॒ ददा॑ति॒ न वेति॑ ।
</details>

<details><summary>मूलम्</summary>

आ॒त्मन॒ᳶ पूर्वा॑ त॒नूरा॒देयेत्या॑हुः ।  
को हि तद्वेद॒ यद् वसी॑या॒न्थ् स्वे वशे॑ भू॒ते पुन॑र् वा॒ ददा॑ति॒ न वेति॑ ।
</details>

<details><summary>भट्टभास्कर-टीका</summary>

अस्याभिप्रायमाह - आत्मन इति ॥ परत्र निहिता आत्मनस्तनूः समाना पूर्वा तनूरात्मनैव । तत आदेया कर्मसमाप्तौ अग्निना यजमानेन च, न तु तत्रैव चिरं स्थाप्या । कुतः? को नाम तज्जानाति, यद्वसीयान् वसुमत्तरः श्रेष्ठो जनः स्वे वशे भूते आत्मवशं गते वस्तुनि तत्तादृशं पूर्वगृहीतं पूर्वस्वामिने किं वा ददाति किं वा न ददाति । तस्मात् वशीकरणात्प्रागेव द्रुततरमादेयेति आहुरभियुक्ताः । तस्मादस्मिन्मन्त्रे या मम तनूस्त्वय्यभूत्पूर्वं सेयमिदानीं मयि वर्तते । या तव तनूर्मय्यभूदेषा सेदानीं अवान्तरदीक्षाविसर्जने वैसर्जनहोमान्ते निवर्तते इति । 'चवायोगे प्रथमा' इति तिङ् ददातीत्येतन्न निपात्यते । यद्वृत्तं व्याख्यातेन नान्वीयते । ददाति वा न वेति यदिदमर्थरूपं कस्तद्वेदेति ॥
</details>

<details><summary>मूलम् (संयुक्तम्)</summary>

ग्रावा॑णो॒ वै सोम॑स्य॒ राज्ञो॑ मलिम्लुसे॒ना य ए॒वव्ँवि॒द्वान्ग्राव्ण्ण॒ आग्नी᳚ध्र उपवा॒सय॑ति॒ नैन॑म्मलिम्लुसे॒ना वि॑न्दति ॥ [12]  
</details>

<details open><summary>विश्वास-प्रस्तुतिः</summary>

ग्रावा॑णो॒ वै सोम॑स्य॒ राज्ञो॑ मलिम्लुसे॒ना ।  
य ए॒वव्ँ वि॒द्वान् ग्राव्ण्ण॒ आग्नी᳚ध्र उपवा॒सय॑ति॒ , नैन॑म् मलिम्लुसे॒ना वि॑न्दति ॥ [12]  
</details>

<details><summary>मूलम्</summary>

ग्रावा॑णो॒ वै सोम॑स्य॒ राज्ञो॑ मलिम्लुसे॒ना ।  
य ए॒वव्ँ वि॒द्वान् ग्राव्ण्ण॒ आग्नी᳚ध्र उपवा॒सय॑ति॒ , नैन॑म् मलिम्लुसे॒ना वि॑न्दति ॥ [12]  
</details>

<details><summary>भट्टभास्कर-टीका</summary>

14ग्रावाण इति ॥ यदुक्तं 'द्रोणकलशमाग्नीध्र उपवासयति' इति । पूर्ववद्गतेः निघातस्समासश्च ॥

इति षष्ठे तृतीये द्वितीयोनुवाकः ॥  
</details>
