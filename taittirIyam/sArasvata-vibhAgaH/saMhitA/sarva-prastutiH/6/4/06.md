+++
title = "०६"

+++

<details><summary>मूलम् (संयुक्तम्)</summary>

दे॒वा वै यद्य॒ज्ञेऽकु॑र्वत॒ तदसु॑रा अकुर्वत॒ ते दे॒वा उ॑पा॒ꣳ॒शौ य॒ज्ञꣳ स॒ꣳ॒स्थाप्य॑मपश्य॒न्तमु॑पा॒ꣳ॒शौ सम॑स्थापय॒न्तेऽसु॑रा॒ वज्र॑मु॒द्यत्य॑ दे॒वान॒भ्या॑यन्त॒
</details>

<details open><summary>विश्वास-प्रस्तुतिः</summary>

दे॒वा वै यद् य॒ज्ञेऽकु॑र्वत॒ , तदसु॑रा अकुर्वत ।  
ते दे॒वा उ॑पा॒ꣳ॒शौ य॒ज्ञꣳ स॒ꣳ॒स्थाप्य॑मपश्यन् ।  
तमु॑पा॒ꣳ॒शौ सम॑स्थापयन् ।  
तेऽसु॑रा॒ वज्र॑मु॒द्यत्य॑ दे॒वान् अ॒भ्या॑यन्त ।
</details>

<details><summary>मूलम्</summary>

दे॒वा वै यद् य॒ज्ञेऽकु॑र्वत॒ , तदसु॑रा अकुर्वत ।  
ते दे॒वा उ॑पा॒ꣳ॒शौ य॒ज्ञꣳ स॒ꣳ॒स्थाप्य॑मपश्यन् ।  
तमु॑पा॒ꣳ॒शौ सम॑स्थापयन् ।  
तेऽसु॑रा॒ वज्र॑मु॒द्यत्य॑ दे॒वान् अ॒भ्या॑यन्त ।
</details>

<details><summary>भट्टभास्कर-टीका</summary>

1देवा वा इत्यादि ॥ उपांशौ ग्रहे यज्ञं संस्थाप्यमपश्यन् । तथा कृतवन्तश्च देवाः । आत्मकृतं सर्वमसुरैस्तथाकृतं दृष्ट्वा असुराणामप्रतिपत्त्यर्थं उपांशौ यज्ञं संस्थाप्य केन चिदुपायेन समापनीयं दृष्ट्वा तथा कृतवन्तः । अथासुरास्तत्प्रकारानभिज्ञास्संजातक्रोधा वज्रमायुधमुद्यम्य हस्ते गृहीत्वा दैवान् हन्तुमभ्यायन्त आभिमुख्येनागताः । अथ देवा भीता इन्द्रं शरणं गताः । अथेन्द्रस्तानसुरान् अन्तर्यामेण ग्रहेणान्तरधत्त अन्तर्हितान्विनष्टानकरोत् । तदित्यादि । अन्तर्यमनमन्तर्धानं, तद्येन भवति सोन्तर्यामः । यदित्यादि । गतम् ॥
</details>

<details><summary>मूलम् (संयुक्तम्)</summary>

ते दे॒वा बिभ्य॑त॒ इन्द्र॒मुपा॑धाव॒न्तानिन्द्रो᳚ऽन्तर्या॒मेणा॒न्तर॑धत्त॒ तद॑न्तर्या॒मस्या᳚न्तर्याम॒त्वय्ँयद॑न्तर्या॒मो गृ॒ह्यते॒ भ्रातृ॑व्याने॒व तद्यज॑मानो॒ऽन्तर्ध॑त्ते॒ऽन्तस्ते᳚ [27]  
द॒धा॒मि॒ द्यावा॑पृथि॒वी अ॒न्तरु॒र्व॑न्तरि॑ख्ष॒मित्या॑है॒भिरे॒व लो॒कैर्यज॑मानो॒ भ्रातृ॑व्यान॒न्तर्ध॑त्ते॒ ते दे॒वा अ॑मन्य॒न्तेन्द्रो॒ वा इ॒दम॑भू॒द्यद्व॒यꣳ स्म इति॒ ते᳚ऽब्रुव॒न्मघ॑व॒न्ननु॑ न॒ आ भ॒जेति॑ स॒जोषा॑ दे॒वैरव॑रै॒ᳶ परै॒श्चेत्य॑ब्रवी॒द्ये चै॒व दे॒वाᳶ परे॒ ये चाव॑रे॒ तानु॒भयान्॑ [28]  
अ॒न्वाभ॑जथ्स॒जोषा॑ दे॒वैरव॑रै॒ᳶ परै॒श्चेत्या॑ह॒ ये चै॒व दे॒वाᳶ परे॒ य चाव॑रे॒ तानु॒भया॑न॒न्वाभ॑जत्यन्तर्या॒मे म॑घवन्मादय॒स्वेत्या॑ह य॒ज्ञादे॒व यज॑मान॒न्नान्तरे᳚त्य्
</details>

<details open><summary>विश्वास-प्रस्तुतिः</summary>

ते दे॒वा बिभ्य॑त॒ इन्द्र॒मुपा॑धावन् ।  
तानिन्द्रो᳚ऽन्तर्या॒मेणा॒न्तर॑धत्त ।  
तद॑न्तर्या॒मस्या᳚न्तर्याम॒त्वम् ।  
यद॑न्तर्या॒मो गृ॒ह्यते॒ भ्रातृ॑व्यान् ए॒व तद् यज॑मानो॒ ऽन्तर्ध॑त्ते ।  
अ॒न्तस् ते᳚ दधामि ,[27] द्यावा॑पृथि॒वी अ॒न्तरु॒र्व॑न्तरि॑ख्ष॒मित्या॑ह ।   
ए॒भिरे॒व लो॒कैर्यज॑मानो॒ भ्रातृ॑व्यान् अ॒न्तर्ध॑त्ते ।  
ते दे॒वा अ॑मन्य॒न्त -  
इन्द्रो॒ वा इ॒दम॑भू॒द्यद्व॒यꣳ स्म इति॑ ।  
ते᳚ऽब्रुव॒न् -
मघ॑व॒न्ननु॑ न॒ आ भ॒जेति॑ ।  
"स॒जोषा॑ दे॒वैरव॑रै॒ᳶ परै॒श्च" इत्य॑ब्रवीत् ।  
ये चै॒व दे॒वाᳶ परे॒ ये चाव॑रे॒ तानु॒भयान् अ॒न्वाभ॑जत् । [28]    
"स॒जोषा॑ दे॒वैरव॑रै॒ᳶ परै॒श्च"+ इत्या॑ह ।  
ये चै॒व दे॒वाᳶ परे॒ य चाव॑रे॒ तानु॒भया॑न् अ॒न्वाभ॑जति ।
"अ॒न्त॒र्या॒मे म॑घवन् मादय॒स्व"+ इत्या॑ह ।  
य॒ज्ञादे॒व यज॑मान॒न् नान्तरे॑ति ।  
</details>

<details><summary>मूलम्</summary>

ते दे॒वा बिभ्य॑त॒ इन्द्र॒मुपा॑धावन् ।  
तानिन्द्रो᳚ऽन्तर्या॒मेणा॒न्तर॑धत्त ।  
तद॑न्तर्या॒मस्या᳚न्तर्याम॒त्वम् ।  
यद॑न्तर्या॒मो गृ॒ह्यते॒ भ्रातृ॑व्यान् ए॒व तद् यज॑मानो॒ ऽन्तर्ध॑त्ते ।  
अ॒न्तस् ते᳚ दधामि ,[27] द्यावा॑पृथि॒वी अ॒न्तरु॒र्व॑न्तरि॑ख्ष॒मित्या॑ह ।   
ए॒भिरे॒व लो॒कैर्यज॑मानो॒ भ्रातृ॑व्यान् अ॒न्तर्ध॑त्ते ।  
ते दे॒वा अ॑मन्य॒न्त -  
इन्द्रो॒ वा इ॒दम॑भू॒द्यद्व॒यꣳ स्म इति॑ ।  
ते᳚ऽब्रुव॒न् -
मघ॑व॒न्ननु॑ न॒ आ भ॒जेति॑ ।  
"स॒जोषा॑ दे॒वैरव॑रै॒ᳶ परै॒श्च" इत्य॑ब्रवीत् ।  
ये चै॒व दे॒वाᳶ परे॒ ये चाव॑रे॒ तानु॒भयान् अ॒न्वाभ॑जत् । [28]    
"स॒जोषा॑ दे॒वैरव॑रै॒ᳶ परै॒श्च"+ इत्या॑ह ।  
ये चै॒व दे॒वाᳶ परे॒ य चाव॑रे॒ तानु॒भया॑न् अ॒न्वाभ॑जति ।
"अ॒न्त॒र्या॒मे म॑घवन् मादय॒स्व"+ इत्या॑ह ।  
य॒ज्ञादे॒व यज॑मान॒न् नान्तरे॑ति ।  
</details>

<details><summary>भट्टभास्कर-टीका</summary>

2ते देवा इत्यादि ॥ इन्द्र एवेदं विश्वमभूत् यद्वयं स्मः याऽस्माकं विभूतिस्सा इन्द्रस्यैव विभूतिरभूत् न वयं स्म इति । अथ ते देवा इन्द्रमब्रुवन् - हे मघवन् अस्मानपि अन्वाभज त्वय्यागतेऽस्मिन् विश्वाधिपत्ये अस्मानप्यनुभागिनः कुर्विति । अथेन्द्रस्सजोषा देवैरित्युक्तः ये चैव देवाः परे उत्कृष्टा ये चावरे निकृष्टाः तानुभयानन्वाभजत् । 'अवरैः परैश्च, मादयस्व' इति लिङ्गात् । यथा यजमानो यज्ञेयज्ञे उभयानन्वाभजति । यज्ञादेवेति । सम्यग्यज्ञनिर्वृत्त्याऽपि यज्ञे मघवा माद्यतीति । अन्तरायो विनाशः ॥
</details>

<details><summary>मूलम् (संयुक्तम्)</summary>

उपया॒मगृ॑हीतो॒ऽसीत्या॑हापा॒नस्य॒ धृत्यै॒
</details>

<details open><summary>विश्वास-प्रस्तुतिः</summary>

"उ॒प॒या॒मगृ॑हीतोऽसि" + इत्या॑ह ।  
अ॒पा॒नस्य॒ धृत्यै᳚ ।  
</details>

<details><summary>मूलम्</summary>

"उ॒प॒या॒मगृ॑हीतोऽसि" + इत्या॑ह ।  
अ॒पा॒नस्य॒ धृत्यै᳚ ।  
</details>

<details><summary>भट्टभास्कर-टीका</summary>

3उपयामगृहीत इत्यादि ग्रहणमन्त्रः ॥ अपानस्येति । अन्तर्यामस्यापानस्थितिहेतुत्वात् तस्योपयामगृहीतत्वं प्रजानामपानस्य धारणाय भवति ॥
</details>

<details><summary>मूलम् (संयुक्तम्)</summary>

यदु॒भाव॑पवि॒त्रौ गृ॒ह्येया॑ताम्प्रा॒णम॑पा॒नोऽनु॒ न्यृ॑च्छेत्प्र॒मायु॑कस्स्यात्प॒वित्र॑वानन्तर्या॒मो गृ॑ह्यते । [29]  
प्रा॒णा॒पा॒नयो॒र्विधृ॑त्यै
</details>

<details open><summary>विश्वास-प्रस्तुतिः</summary>

यद् उ॒भाव् अ॑पवि॒त्रौ गृ॒ह्येया॑ताम् , प्रा॒णम् अ॑पा॒नोऽनु॒ न्यृ॑च्छेत् ।  
प्र॒मायु॑कस् स्यात् ।
प॒वित्र॑वानन्तर्या॒मो गृ॑ह्यते । [29]  
प्रा॒णा॒पा॒नयो॒र् विधृ॑त्यै ।  
</details>

<details><summary>मूलम्</summary>

यद् उ॒भाव् अ॑पवि॒त्रौ गृ॒ह्येया॑ताम् , प्रा॒णम् अ॑पा॒नोऽनु॒ न्यृ॑च्छेत् ।  
प्र॒मायु॑कस् स्यात् ।
प॒वित्र॑वानन्तर्या॒मो गृ॑ह्यते । [29]  
प्रा॒णा॒पा॒नयो॒र् विधृ॑त्यै ।  
</details>

<details><summary>भट्टभास्कर-टीका</summary>

4यदुभावित्यादि ॥ यद्युपांश्वन्तर्यामौ अपवित्रौ दशापवित्ररहितौ गृह्येयातां प्राणमनु निर्गच्छेदपानः, अव्यवधानात् । ततश्च प्रमायुकस्स्याद्यजमानः अपानाभावात् । यदाऽप्ययमन्तर्यामः पवित्रवान् गृह्यते तदा तयोर्मध्ये दशापवित्रस्यावस्थानात् प्राणापानौ विघृतौ विविधं भिन्नस्रोतस्कौ धारितौ भवतः । ततस्तयोर्यथायथप्रवृत्तेः न प्रमायुकत्वम् ॥
</details>

<details><summary>मूलम् (संयुक्तम्)</summary>

प्राणापा॒नौ वा ए॒तौ यदु॑पाꣳश्वन्तर्या॒मौ व्या॒न उ॑पाꣳशु॒सव॑नो॒ यङ्का॒मये॑त प्र॒मायु॑कस्स्या॒दित्यसꣳ॑स्पृष्टौ॒ तस्य॑ सादयेद्व्या॒नेनै॒वास्य॑ प्राणापा॒नौ वि च्छि॑नत्ति ता॒जक्प्रमी॑यते॒ यङ्का॒मये॑त॒ सर्व॒मायु॑रिया॒दिति॒ सꣳस्पृ॑ष्टौ॒ तस्य॑ सादयेद्व्या॒नेनै॒वास्य॑ प्राणापा॒नौ सन्त॑नोति॒ सर्व॒मायु॑रेति ॥ [30]  
</details>

<details open><summary>विश्वास-प्रस्तुतिः</summary>

प्राणापा॒नौ वा ए॒तौ यदु॑पाꣳश्वन्तर्या॒मौ व्या॒न उ॑पाꣳशु॒सव॑नः ।   
यङ्का॒मये॑त -  
"प्र॒मायु॑कस् स्या॒द्" इत्यसꣳ॑स्पृष्टौ॒ तस्य॑ सादयेत् ।  
व्या॒नेनै॒वास्य॑ प्राणापा॒नौ वि च्छि॑नत्ति ।  
ता॒जक् प्रमी॑यते ।
यङ्का॒मये॑त॒  -  
"सर्व॒मायु॑रिया॒द्" इति॒ सꣳस्पृ॑ष्टौ॒ तस्य॑ सादयेत् ।  
व्या॒नेनै॒वास्य॑ प्राणापा॒नौ सन्त॑नोति ।  
सर्व॒मायु॑रेति ॥ [30]  
</details>

<details><summary>मूलम्</summary>

प्राणापा॒नौ वा ए॒तौ यदु॑पाꣳश्वन्तर्या॒मौ व्या॒न उ॑पाꣳशु॒सव॑नः ।   
यङ्का॒मये॑त -  
"प्र॒मायु॑कस् स्या॒द्" इत्यसꣳ॑स्पृष्टौ॒ तस्य॑ सादयेत् ।  
व्या॒नेनै॒वास्य॑ प्राणापा॒नौ वि च्छि॑नत्ति ।  
ता॒जक् प्रमी॑यते ।
यङ्का॒मये॑त॒  -  
"सर्व॒मायु॑रिया॒द्" इति॒ सꣳस्पृ॑ष्टौ॒ तस्य॑ सादयेत् ।  
व्या॒नेनै॒वास्य॑ प्राणापा॒नौ सन्त॑नोति ।  
सर्व॒मायु॑रेति ॥ [30]  
</details>

<details><summary>भट्टभास्कर-टीका</summary>

5प्राणापानौ वा इत्यादि ॥ असंस्पृष्टौ मध्ये स्थितेनोपांशुसवनेन उपांश्वन्तर्यामौ सादयेत् । ताजक् तदानीमेव । गतमन्यत् ॥

इति षष्ठे चतुर्थे षष्ठोनुवाकः ॥  
</details>
