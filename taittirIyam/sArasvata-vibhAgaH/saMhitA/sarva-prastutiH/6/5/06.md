+++
title = "०६"

+++

<details><summary>मूलम् (संयुक्तम्)</summary>

अदि॑तिᳶ पु॒त्रका॑मा सा॒ध्येभ्यो॑ दे॒वेभ्यो᳚ ब्रह्मौद॒नम॑पच॒त्तस्या॑ उ॒च्छेष॑णमददु॒स्तत्प्राश्ञा॒थ्सा रेतो॑ऽधत्त॒ तस्यै॑ च॒त्वार॑ आदि॒त्या अ॑जायन्त॒ सा द्वि॒तीय॑मपच॒थ्साम॑न्यतो॒च्छेष॑णान्म इ॒मे᳚ऽज्ञत॒ यदग्रे᳚ प्राशि॒ष्यामी॒तो मे॒ वसी॑याꣳसो जनिष्यन्त॒ इति॒ साऽग्रे॒ प्राश्ञा॒थ्सा रेतो॑ऽधत्त॒ तस्यै॒ व्यृ॑द्धमा॒ण्डम॑जायत॒ सादि॒त्येभ्य॑ ए॒व [18]  
तृ॒तीय॑मपच॒द्भोगा॑य म इ॒दꣳ श्रा॒न्तम॒स्त्विति॒
</details>

<details open><summary>विश्वास-प्रस्तुतिः</summary>

अदि॑तिᳶ पु॒त्रका॑मा सा॒ध्येभ्यो॑ दे॒वेभ्यो᳚ ब्रह्मौद॒नम् अ॑पचत् ।  
तस्या॑ उ॒च्छेष॑णमददुः ।  
तत् प्राश्ञा॒थ् सा रेतो॑ ऽधत्त ।  
तस्यै॑ च॒त्वार॑ आदि॒त्या अ॑जायन्त ।  
सा द्वि॒तीय॑मपचत् ।
साम॑न्यत - "उ॒च्छेष॑णान् म इ॒मे᳚ऽज्ञत॒ यदग्रे᳚ प्राशि॒ष्यामी॒तो मे॒ वसी॑याꣳसो जनिष्यन्त॒" इति॑ ।  
साऽग्रे॒ प्राश्ना᳚त् ।  
सा रेतो॑ऽधत्त ।  
तस्यै॒ व्यृ॑द्धमा॒ण्डम॑जायत ।  
साऽऽदि॒त्येभ्य॑ ए॒व  तृ॒तीय॑मपचत् ।[18]  
भोगा॑य म इ॒दꣳ श्रा॒न्तम॒स्त्व् इति॑ ।  
</details>

<details><summary>मूलम्</summary>

अदि॑तिᳶ पु॒त्रका॑मा सा॒ध्येभ्यो॑ दे॒वेभ्यो᳚ ब्रह्मौद॒नम् अ॑पचत् ।  
तस्या॑ उ॒च्छेष॑णमददुः ।  
तत् प्राश्ञा॒थ् सा रेतो॑ ऽधत्त ।  
तस्यै॑ च॒त्वार॑ आदि॒त्या अ॑जायन्त ।  
सा द्वि॒तीय॑मपचत् ।
साम॑न्यत - "उ॒च्छेष॑णान् म इ॒मे᳚ऽज्ञत॒ यदग्रे᳚ प्राशि॒ष्यामी॒तो मे॒ वसी॑याꣳसो जनिष्यन्त॒" इति॑ ।  
साऽग्रे॒ प्राश्ना᳚त् ।  
सा रेतो॑ऽधत्त ।  
तस्यै॒ व्यृ॑द्धमा॒ण्डम॑जायत ।  
साऽऽदि॒त्येभ्य॑ ए॒व  तृ॒तीय॑मपचत् ।[18]  
भोगा॑य म इ॒दꣳ श्रा॒न्तम॒स्त्व् इति॑ ।  
</details>

<details><summary>भट्टभास्कर-टीका</summary>

1अदितिरित्यादि ॥ आदित्यग्रहविधेरर्थवादः । उच्छेषणं हुतशिष्टं तस्यै देवा अददुः । सा च तत्प्राशनेन रेतोधारयत् । तस्याश्चत्वार आदित्याः पुत्रा जाताः । अथ सा अदितिः द्वितीयं पुनरपि ब्रह्मौदनमपचत्, पक्त्वा चामन्यत इमे आदित्याः उच्छेषणान्मम पुत्रा अज्ञत जाताः । 'मन्त्रे घस' इति च्लेर्लुक् । अथ यद्यहमग्रे प्राशिष्यामि इत एभ्योपि वसीयांसः उत्कृष्टतरा जनिष्यन्ते तस्मादग्रे प्राशितव्यं नोच्छिष्टमिति पश्यन्ती साऽग्रे प्राश्नात्, रेतश्चाधत्त । तस्यास्तथाकृतवत्या आण्डं रेतोधिकरणं गर्भस्थानं व्यृद्धं ऋद्धिशून्यमजायत न काचित्प्रजा ऋद्धिमती तत्राजनिष्ट । अथ साऽऽदित्येभ्य एव तृतीयमपचत् इदमाण्डं श्रान्तं प्रतितप्तं मम भोगार्थं प्रजासमृद्धमस्त्विति कामयमाना भूयोप्यपचत् ॥
</details>

<details><summary>मूलम् (संयुक्तम्)</summary>

ते᳚ऽब्रुव॒न्वर॑व्ँवृणामहै॒ योऽतो॒ जाया॑ता अ॒स्माक॒ꣳ॒ स एको॑ऽस॒द्यो᳚ऽस्य प्र॒जाया॒मृध्या॑ता अ॒स्माक॒म्भोगा॑य भवा॒दिति॒ ततो॒ विव॑स्वानादि॒त्यो॑ऽजायत॒ तस्य॒ वा इ॒यम्प्र॒जा यन्म॑नु॒ष्या᳚स्तास्वेक॑ ए॒वर्द्धो यो यज॑ते॒ स दे॒वाना॒म्भोगा॑य भवति
</details>

<details open><summary>विश्वास-प्रस्तुतिः</summary>

ते᳚ऽब्रुव॒न् -  
"वर॑व्ँ वृणामहै॒ यो ऽतो॒ जाया॑ता अ॒स्माक॒ꣳ॒ स एको॑ ऽस॒द् , यो᳚ऽस्य प्र॒जाया॒मृध्या॑ता अ॒स्माक॒म् भोगा॑य भवा॒द्" इति॑ ।  

ततो॒ विव॑स्वानादि॒त्यो॑ ऽजायत ।  
तस्य॒ वा इ॒यम् प्र॒जा यन् म॑नु॒ष्या᳚स् तास्वेक॑ ए॒वर्द्धः ।  
यो यज॑ते॒ स दे॒वाना॒म् भोगा॑य भवति
</details>

<details><summary>मूलम्</summary>

ते᳚ऽब्रुव॒न् -  
"वर॑व्ँ वृणामहै॒ यो ऽतो॒ जाया॑ता अ॒स्माक॒ꣳ॒ स एको॑ ऽस॒द् , यो᳚ऽस्य प्र॒जाया॒मृध्या॑ता अ॒स्माक॒म् भोगा॑य भवा॒द्" इति॑ ।  

ततो॒ विव॑स्वानादि॒त्यो॑ ऽजायत ।  
तस्य॒ वा इ॒यम् प्र॒जा यन् म॑नु॒ष्या᳚स् तास्वेक॑ ए॒वर्द्धः ।  
यो यज॑ते॒ स दे॒वाना॒म् भोगा॑य भवति
</details>

<details><summary>भट्टभास्कर-टीका</summary>

2अथ ते आदित्या अब्रुवन् - त्वत्तो वरं वृणामहै - योतः आण्डात् व्यपेतदोषात् जायातै जायेत सोस्माकं मध्ये एकोऽसत् अस्माकमादित्यानामन्यतम एव जायताम् । अस्तेर्लेटि अडागमः । अथ योस्य जातस्य प्रजायां प्रजासु मध्ये ऋद्ध्यातै ऋद्धोभवत् सोस्माकं भोगायास्त्विति । तत इत्यादि । तस्मादाण्डात् विवस्वान्नामादित्यो जातः । तस्य खल्वियं प्रजा येऽमी मनुष्याः; मनुष्याणां वर्षादिनोत्पाद्यत्वात् । एतेन योस्य प्रजायामित्येतत्प्र- कृतं, तासु च एक एव यजमान ऋद्धो भवति । स च देवानामादित्यानां भोगाय भवति ॥
</details>

<details><summary>मूलम् (संयुक्तम्)</summary>

दे॒वा वै य॒ज्ञात् [19]  
रु॒द्रम॒न्तरा॑य॒न्थ्स आ॑दि॒त्यान॒न्वाक्र॑मत॒ ते द्वि॑देव॒त्या᳚न्प्राप॑द्यन्त॒ तान्न प्रति॒ प्राय॑च्छ॒न्तस्मा॒दपि॒ वध्य॒म्प्रप॑न्न॒न्न प्रति॒ प्र य॑च्छन्ति॒ तस्मा᳚द्द्विदेव॒त्ये᳚भ्य आदि॒त्यो निर्गृ॑ह्यते॒ यदु॒च्छेष॑णा॒दजा॑यन्त॒ तस्मा॑दु॒च्छेष॑णाद्गृह्यते
</details>

<details open><summary>विश्वास-प्रस्तुतिः</summary>

दे॒वा वै य॒ज्ञाद् रु॒द्रम॒न्तरा॑यन् ।[19]  
स आ॑दि॒त्यान् अ॒न्वाक्र॑मत ।  
ते द्वि॑देव॒त्या᳚न्प्राप॑द्यन्त ।  
तान्न प्रति॒ प्राय॑च्छन् ।  
तस्मा॒दपि॒ वध्य॒म् प्रप॑न्न॒न् न प्रति॒ प्र य॑च्छन्ति ।   
तस्मा᳚द् द्विदेव॒त्ये᳚भ्य आदि॒त्यो निर्गृ॑ह्यते ।  
यद् उ॒च्छेष॑णा॒दजा॑यन्त॒ , तस्मा॑द् उ॒च्छेष॑णाद् गृह्यते ।  
</details>

<details><summary>मूलम्</summary>

दे॒वा वै य॒ज्ञाद् रु॒द्रम॒न्तरा॑यन् ।[19]  
स आ॑दि॒त्यान् अ॒न्वाक्र॑मत ।  
ते द्वि॑देव॒त्या᳚न्प्राप॑द्यन्त ।  
तान्न प्रति॒ प्राय॑च्छन् ।  
तस्मा॒दपि॒ वध्य॒म् प्रप॑न्न॒न् न प्रति॒ प्र य॑च्छन्ति ।   
तस्मा᳚द् द्विदेव॒त्ये᳚भ्य आदि॒त्यो निर्गृ॑ह्यते ।  
यद् उ॒च्छेष॑णा॒दजा॑यन्त॒ , तस्मा॑द् उ॒च्छेष॑णाद् गृह्यते ।  
</details>

<details><summary>भट्टभास्कर-टीका</summary>

3देवा वा इत्यादि ॥ अन्तरायन् अन्तर्हितमकुर्वत् अवहितं धृतवन्तः । अथ स रुद्र आदित्यानन्वक्रामत अनुप्राप्य अवष्टब्धवान् । अथ ते द्विदेवत्यात् ऐन्द्रवायवादीन् प्रापद्यन्त प्रपन्नाः शरणं गताः । ते च तान् न प्रतिप्रायच्छन् । यस्मान्न प्रत्यर्पितवन्तः तस्मादद्यत्वेऽपि प्रपन्नं शरणागतं वध्यं न प्रतिप्रयच्छन्ति । यज्ञेनैवं विस्मरन्तः वध्या एवेति वध्यग्रहाणेन दर्शयति । तस्मादित्यादि । गतम् । द्विदेवत्येभ्यो ग्रहेभ्य आदित्यो ग्रहो निर्गृह्यते निष्कृष्य गृह्यते, तेषां चोच्छेषणादुत्पन्नत्वात् तस्मादादित्यस्योच्छेषणाद्गहणम् ॥
</details>

<details><summary>मूलम् (संयुक्तम्)</summary>

ति॒सृभि॑र्ऋ॒ग्भिर्गृ॑ह्णाति मा॒ता पि॒ता पु॒त्रस्तदे॒व तन्मि॑थु॒नमुल्ब॒ङ्गर्भो॑ ज॒रायु॒ तदे॒व तत् [20]  
मि॒थु॒नम्प॒शवो॒ वा ए॒ते यदा॑दि॒त्य ऊर्ग्दधि॑ द॒ध्ना म॑ध्य॒तश्श्री॑णा॒त्यूर्ज॑मे॒व प॑शू॒नाम्म॑ध्य॒तो द॑धाति शृतात॒ङ्क्ये॑न मेध्य॒त्वाय॒ तस्मा॑दा॒मा प॒क्वन्दु॑हे
</details>

<details open><summary>विश्वास-प्रस्तुतिः</summary>

ति॒सृभि॑र् ऋ॒ग्भिर् गृ॑ह्णाति ।  
मा॒ता पि॒ता पु॒त्रस् तदे॒व तन्मि॑थु॒नम् ।  
उल्ब॒ङ्गर्भो॑ ज॒रायु॒ तदे॒व तन् मि॑थु॒नम् ।[20]  
प॒शवो॒ वा ए॒ते यदा॑दि॒त्य ऊर्ग्दधि॑ ।
द॒ध्ना म॑ध्य॒तश् श्री॑णा॒त्य् - ऊर्ज॑मे॒व प॑शू॒नाम् म॑ध्य॒तो द॑धाति ।  
शृ॒ता॒त॒ङ्क्ये॑न मेध्य॒त्वाय॑ ।
तस्मा॑दा॒मा प॒क्वन् दु॑हे ।  
</details>

<details><summary>मूलम्</summary>

ति॒सृभि॑र् ऋ॒ग्भिर् गृ॑ह्णाति ।  
मा॒ता पि॒ता पु॒त्रस् तदे॒व तन्मि॑थु॒नम् ।  
उल्ब॒ङ्गर्भो॑ ज॒रायु॒ तदे॒व तन् मि॑थु॒नम् ।[20]  
प॒शवो॒ वा ए॒ते यदा॑दि॒त्य ऊर्ग्दधि॑ ।
द॒ध्ना म॑ध्य॒तश् श्री॑णा॒त्य् - ऊर्ज॑मे॒व प॑शू॒नाम् म॑ध्य॒तो द॑धाति ।  
शृ॒ता॒त॒ङ्क्ये॑न मेध्य॒त्वाय॑ ।
तस्मा॑दा॒मा प॒क्वन् दु॑हे ।  
</details>

<details><summary>भट्टभास्कर-टीका</summary>

4तिसृभिरिति ॥ 'कदा चन' इत्यादिभिः । तदेवेति । यदेव मात्रादिलक्षणं मिथुनं तदेव ऋक्त्रयलक्षणम् । यदेव चतुष्पदादिलक्षणम् । पशवो वा इत्यादि । वर्षादिना पशुहेतुत्वात् ताच्छब्द्यम् । मध्यतः मध्ये । गतमन्यत् । शृतातङ्क्येनेति । शृतेनातञ्चनीयं यद्दधि तेन श्रीणाति मेधार्हत्वाय तद्भवति । तस्मादित्यादि । पश्वात्मन आदित्यग्रहस्य मध्ये शृतातङ्क्यदधिश्रयणादामा अपक्वा गौः पक्वं परिपक्वं पयो दुहे दुग्धे । पूर्ववत्तलोपः ॥
</details>

<details><summary>मूलम् (संयुक्तम्)</summary>

प॒शवो॒ वा ए॒ते यदा॑दि॒त्यᳶ प॑रि॒श्रित्य॑ गृह्णाति प्रति॒रुध्यै॒वास्मै॑ प॒शून्गृ॑ह्णाति प॒शवो॒ वा ए॒ते यदा॑दि॒त्य ए॒ष रु॒द्रो यद॒ग्निᳶ प॑रि॒श्रित्य॑ गृह्णाति रु॒द्रादे॒व प॒शून॒न्तर्द॑धाति [21]  
</details>

<details open><summary>विश्वास-प्रस्तुतिः</summary>

प॒शवो॒ वा ए॒ते यदा॑दि॒त्यः ।  
प॑रि॒श्रित्य॑ गृह्णाति ।  
प्र॒ति॒रुद्ध्यै॒वास्मै॑ प॒शून् गृ॑ह्णाति ।  
प॒शवो॒ वा ए॒ते यदा॑दि॒त्य , ए॒ष रु॒द्रो  यद॒ग्निः ।  
प॑रि॒श्रित्य॑ गृह्णाति , रु॒द्राद् ए॒व प॒शून् अ॒न्तर्द॑धाति । [21]  
</details>

<details><summary>मूलम्</summary>

प॒शवो॒ वा ए॒ते यदा॑दि॒त्यः ।  
प॑रि॒श्रित्य॑ गृह्णाति ।  
प्र॒ति॒रुद्ध्यै॒वास्मै॑ प॒शून् गृ॑ह्णाति ।  
प॒शवो॒ वा ए॒ते यदा॑दि॒त्य , ए॒ष रु॒द्रो  यद॒ग्निः ।  
प॑रि॒श्रित्य॑ गृह्णाति , रु॒द्राद् ए॒व प॒शून् अ॒न्तर्द॑धाति । [21]  
</details>

<details><summary>भट्टभास्कर-टीका</summary>

5पशवो वा इत्यादि ॥ परिश्रित्य प्रच्छाद्य गृह्णाति । प्रतिरुदध्य वारयित्वा पशवो गृहीता भवन्ति यजमानार्थम् । पशवो वा इत्यादि । अन्तर्धानार्थम्, व्यवधानार्थं वा ॥
</details>

<details><summary>मूलम् (संयुक्तम्)</summary>

ए॒ष वै विव॑स्वानादि॒त्यो यदु॑पाꣳशु॒सव॑न॒स्स ए॒तमे॒व सो॑मपी॒थम्परि॑ शय॒ आ तृ॑तीयसव॒नाद्विव॑स्व आदित्यै॒ष ते॑ सोमपी॒थ इत्या॑ह॒ विव॑स्वन्तमे॒वादि॒त्यꣳ सो॑मपी॒थेन॒ सम॑र्धयति॒
</details>

<details open><summary>विश्वास-प्रस्तुतिः</summary>

ए॒ष वै विव॑स्वानादि॒त्यो यदु॑पाꣳशु॒सव॑नः ।   
स ए॒तमे॒व सो॑मपी॒थम् परि॑ शय॒ आ तृ॑तीयसव॒नात् ।  
विव॑स्व आदित्यै॒ष ते॑ सोमपी॒थ इत्या॑ह ।  
विव॑स्वन्तम् ए॒वादि॒त्यꣳ सो॑मपी॒थेन॒ सम॑र्धयति ।  
</details>

<details><summary>मूलम्</summary>

ए॒ष वै विव॑स्वानादि॒त्यो यदु॑पाꣳशु॒सव॑नः ।   
स ए॒तमे॒व सो॑मपी॒थम् परि॑ शय॒ आ तृ॑तीयसव॒नात् ।  
विव॑स्व आदित्यै॒ष ते॑ सोमपी॒थ इत्या॑ह ।  
विव॑स्वन्तम् ए॒वादि॒त्यꣳ सो॑मपी॒थेन॒ सम॑र्धयति ।  
</details>

<details><summary>भट्टभास्कर-टीका</summary>

6एष वा इत्यादि ॥ योयमुपांशुसवनोसावेष खलु विवस्वानादित्यः स च तमेव सोमपीथं आदित्यग्रहणलक्षणमुद्दिश्य आतृतीयसवनात्परिशये परिशेते । उक्तस्तलोपः । विवस्व आदित्येति । सोममुपांशुसवनं दधाति । तेन सोमपीयेन विवस्वानादित्यस्समृद्धः कृतो भवति ॥
</details>

<details><summary>मूलम् (संयुक्तम्)</summary>

या दि॒व्या वृष्टि॒स्तया᳚ त्वा श्रीणा॒मीति॒ वृष्टि॑कामस्य श्रीणीया॒द्वृष्टि॑मे॒वाव॑ रुन्द्धे॒ यदि॑ ता॒जक्प्र॒स्कन्दे॒द्वर्षु॑कᳶ प॒र्जन्य॑स्स्या॒द्यदि॑ चि॒रमव॑र्षुको॒
</details>

<details open><summary>विश्वास-प्रस्तुतिः</summary>

या दि॒व्या वृष्टि॒स् तया᳚ त्वा श्रीणा॒मि + इति॒ वृष्टि॑कामस्य श्रीणीयात् ।  
वृष्टि॑मे॒वाव॑ रुन्धे ।  
यदि॑ ता॒जक्प्र॒स्कन्दे॒द् वर्षु॑कᳶ प॒र्जन्य॑स् स्यात् ।  
यदि॑ चि॒रमव॑र्षुकः ।  
</details>

<details><summary>मूलम्</summary>

या दि॒व्या वृष्टि॒स् तया᳚ त्वा श्रीणा॒मि + इति॒ वृष्टि॑कामस्य श्रीणीयात् ।  
वृष्टि॑मे॒वाव॑ रुन्धे ।  
यदि॑ ता॒जक्प्र॒स्कन्दे॒द् वर्षु॑कᳶ प॒र्जन्य॑स् स्यात् ।  
यदि॑ चि॒रमव॑र्षुकः ।  
</details>

<details><summary>भट्टभास्कर-टीका</summary>

7या दिव्या इत्यादि ॥ वृष्टिकामस्य सोमे उपांशुसवनं प्रक्षिप्य क्षीणीयात्सोमं, तत्र प्रक्षेपकाले यदि ताजक् तदानीमेव क्षिप्रमेव बिन्दुः प्रस्कन्देत् पात्रात् पर्जन्यो वर्षुकः वर्षणशीलस्स्यात् । यदि चिरं चिरकालेन स्कन्दति अवर्षुकस्स्यात्पर्जन्यः । 'लषपत' इत्यादिनोकञ् ॥
</details>

<details><summary>मूलम् (संयुक्तम्)</summary>

न सा॑दय॒त्यस॑न्ना॒द्धि प्र॒जाᳶ प्र॒जाय॑न्ते॒ नानु॒ वष॑ट्करोति॒ यद॑नुवषट्कु॒र्याद्रु॒द्रम्प्र॒जा अ॒न्वव॑सृजे॒न्न हु॒त्वान्वी᳚ख्षेत॒ यद॒न्वीख्षे॑त॒ चख्षु॑रस्य प्र॒मायु॑कꣳ स्या॒त्तस्मा॒न्नान्वीख्ष्यः॑ ॥ [22]  
</details>

<details open><summary>विश्वास-प्रस्तुतिः</summary>

न सा॑दय॒ति ।  
अस॑न्ना॒द्धि प्र॒जाᳶ प्र॒जाय॑न्ते ।  
नानु॒ वष॑ट्करोति ।  
यद॑नुवषट्कु॒र्याद् रु॒द्रम् प्र॒जा अ॒न्वव॑सृजेत् ।  
न हु॒त्वाऽन्वी᳚ख्षेत ।  
यद॒न्वीख्षे॑त॒ चख्षु॑रस्य प्र॒मायु॑कꣳ स्यात् ।  
तस्मा॒न्नान्वीख्ष्यः॑ ॥ [22]  
</details>

<details><summary>मूलम्</summary>

न सा॑दय॒ति ।  
अस॑न्ना॒द्धि प्र॒जाᳶ प्र॒जाय॑न्ते ।  
नानु॒ वष॑ट्करोति ।  
यद॑नुवषट्कु॒र्याद् रु॒द्रम् प्र॒जा अ॒न्वव॑सृजेत् ।  
न हु॒त्वाऽन्वी᳚ख्षेत ।  
यद॒न्वीख्षे॑त॒ चख्षु॑रस्य प्र॒मायु॑कꣳ स्यात् ।  
तस्मा॒न्नान्वीख्ष्यः॑ ॥ [22]  
</details>

<details><summary>भट्टभास्कर-टीका</summary>

8न सादयतीत्यादि ॥ असन्नादपतितात् उच्छ्रिताद्धि प्रजननात् प्रजाः प्रजायन्ते । यद्वा - असादितात्क्वचित्क्षिप्तात्प्रजननात्प्रजानामुत्पत्तिः । नानुवषट्करोतीत्यादि । प्रजा अनु प्रजा लक्षीकृत्य रुद्रमवसृजेत् प्रजासु रुद्रं प्रवेशयेदित्यर्थः । प्रजात्वादादित्यग्रहस्य । न हुत्वेति । हुत्वाऽन्वीक्षमाणस्य अध्वर्योश्चक्षुः प्रमायुकं विनाशशीलं स्यात्, तस्मान्नान्वीक्ष्योहुतस्सोमः ॥


इति षष्ठे पञ्चमे षष्ठोनुवाकः ॥  
</details>
