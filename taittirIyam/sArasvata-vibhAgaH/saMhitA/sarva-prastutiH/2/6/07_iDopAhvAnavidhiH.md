+++
title = "०७ इडोपाह्वानविधिः"

+++
इष्टिहोत्रब्राह्मणम्

प्रजापतिर्ऋषिः

<details><summary>मूलम् (संयुक्तम्)</summary>

मनुᳶ॑ पृथि॒व्या य॒ज्ञिय॑मैच्छ॒थ्स घृ॒तन्निषि॑क्तमविन्द॒थ्सो᳚ऽब्रवी॒त्को᳚ऽस्येश्व॒रो य॒ज्ञेऽपि॒ कर्तो॒रिति॒ ताव॑ब्रूताम्मि॒त्रावरु॑णौ॒ गोरे॒वावमी᳚श्व॒रौ कर्तोः᳚ स्व॒ इति॒ तौ ततो॒ गाꣳ समै॑रयता॒ꣳ॒ सा यत्र॑यत्र॒ न्यक्रा॑म॒त्ततो॑ घृ॒तम॑पीड्यत॒ तस्मा᳚द्घृ॒तप॑द्युच्यते॒ तद॑स्यै॒ जन्मोप॑हूतꣳ रथन्त॒रꣳ स॒ह पृ॑थि॒व्येत्या॑ह [36]  
</details>

<details open><summary>विश्वास-प्रस्तुतिः</summary>

मनुᳶ॑ पृथि॒व्या य॒ज्ञिय॑मैच्छत्।  
स घृ॒तन्निषि॑क्तमविन्दत् ।
</details>

<details><summary>मूलम्</summary>

मनुᳶ॑ पृथि॒व्या य॒ज्ञिय॑मैच्छत्।  
स घृ॒तन्निषि॑क्तमविन्दत् ।
</details>

<details><summary>भट्टभास्कर-टीका</summary>

1अतः परं चत्वारोऽनुवाका इष्टिहौत्रब्राह्मणम् । मनुः पृथिव्या इत्यादि ॥ इडोपाह्वानविधिः । यज्ञार्हमन्विच्छत् । पृथिव्या निषिक्तं घृतं लब्धवान् उपलब्धवान् ।
वृष्टिरूपाया इडायाः कार्यं दृष्टवान् । उक्तं च 'वृष्टिर्वा इडा' इति ।
</details>

<details open><summary>विश्वास-प्रस्तुतिः</summary>

सो᳚ऽब्रवीत् ।  
को᳚ऽस्येश्व॒रो य॒ज्ञेऽपि॒ कर्तो॒रिति॑ ।  
ताव॑ब्रूताम् ।  
</details>

<details><summary>मूलम्</summary>

सो᳚ऽब्रवीत् ।  
को᳚ऽस्येश्व॒रो य॒ज्ञेऽपि॒ कर्तो॒रिति॑ ।  
ताव॑ब्रूताम् ।  
</details>

<details><summary>भट्टभास्कर-टीका</summary>

अथाब्रवीत् प्रजापतिः कोऽस्य घृतस्य यज्ञेऽपि साधनभावं कर्तुमीश्वरः स्यात् । 'ईश्वरे तोसुन्कसुनौ' ।
</details>

<details open><summary>विश्वास-प्रस्तुतिः</summary>

मि॒त्रावरु॑णौ॒ गोरे॒वावमी᳚श्व॒रौ कर्तोः᳚ स्व॒ इति॑ ।  
</details>

<details><summary>मूलम्</summary>

मि॒त्रावरु॑णौ॒ गोरे॒वावमी᳚श्व॒रौ कर्तोः᳚ स्व॒ इति॑ ।  
</details>

<details><summary>भट्टभास्कर-टीका</summary>

अथ मित्रावरुणावब्रूतां गोरेव यज्ञे साधनभावं कर्तुं आवामीश्वरौ स्वः न कार्यभूतस्य घृतस्येति । अत्रापीडायाः गोश्शरीरत्वादिडैव गौरुच्यते । यथोक्तं 'शरीरं वा अस्यैतदुपाह्वथाः' इति ।
</details>

<details open><summary>विश्वास-प्रस्तुतिः</summary>

तौ ततो॒ गाꣳ समै॑रयताम् ।  
</details>

<details><summary>मूलम्</summary>

तौ ततो॒ गाꣳ समै॑रयताम् ।  
</details>

<details><summary>भट्टभास्कर-टीका</summary>

अथैवमुक्तवन्तौ मित्रावरुणौ गां गोशरीरां वृष्ट्यात्मिकामिडां समैरयतां यज्ञसाधनत्वेनागमयताम् ।
</details>

<details open><summary>विश्वास-प्रस्तुतिः</summary>

सा यत्र॑यत्र॒ न्यक्रा॑मत् ।  
ततो॑ घृ॒तम॑पीड्यत ।  
तस्मा᳚द्घृ॒तप॑द्युच्यते।  
तद॑स्यै॒ जन्मोप॑हूतꣳ रथन्त॒रꣳ स॒ह पृ॑थि॒व्येत्या॑ह ।  
</details>

<details><summary>मूलम्</summary>

सा यत्र॑यत्र॒ न्यक्रा॑मत् ।  
ततो॑ घृ॒तम॑पीड्यत ।  
तस्मा᳚द्घृ॒तप॑द्युच्यते।  
तद॑स्यै॒ जन्मोप॑हूतꣳ रथन्त॒रꣳ स॒ह पृ॑थि॒व्येत्या॑ह ।  
</details>

<details><summary>भट्टभास्कर-टीका</summary>

सा च यत्रयत्र न्यक्रामत् निर्गत्यापतत् गोपक्षे निमित्तं क्रामति स्म ।
</details>

<details open><summary>विश्वास-प्रस्तुतिः</summary>

ततो॑ घृ॒तम॑पीड्यत ।  
</details>

<details><summary>मूलम्</summary>

ततो॑ घृ॒तम॑पीड्यत ।  
</details>

<details><summary>भट्टभास्कर-टीका</summary>

ततो घृतमपीड्यत उत्पद्यते । अस्मादुदकं तस्मादिडा घृतपद्युच्यते वृष्टिद्वारेण घृतहेतुत्वात् गोरूपेण वा घृतस्य हेतुत्वात् ।
</details>

<details open><summary>विश्वास-प्रस्तुतिः</summary>

तस्मा᳚द्घृ॒तप॑द्युच्यते।  
तद॑स्यै॒ जन्मोप॑हूतꣳ रथन्त॒रꣳ स॒ह पृ॑थि॒व्येत्या॑ह ।
</details>

<details><summary>मूलम्</summary>

तस्मा᳚द्घृ॒तप॑द्युच्यते।  
तद॑स्यै॒ जन्मोप॑हूतꣳ रथन्त॒रꣳ स॒ह पृ॑थि॒व्येत्या॑ह ।
</details>

<details><summary>भट्टभास्कर-टीका</summary>

तदस्या इडाया जन्म यदिहोपह्वयते । घृतं पादेषु यस्यास्सा घृतपदी । 'कुम्भपदीषु च' ति पादस्य लोपः , 'पादोन्यतरस्याम्' इति ङीप्, 'पादः पत्' इति पद्भावः । एवं मनुना प्रथममुपलब्धत्वात् इडा मानवी ।  
पदात् घृतपीडनात् घृतपदी । मित्रावरुणाभ्यां समीरितत्वान्मैत्रावरुणी ॥
</details>

<details><summary>मूलम् (संयुक्तम्)</summary>

इ॒यव्ँवै र॑थन्त॒रमि॒मामे॒व स॒हान्नाद्ये॒नोप॑ ह्वयत॒ उप॑हूतव्ँवामदे॒व्यꣳ स॒हान्तरि॑ख्षे॒णेत्या॑ह
</details>

<details open><summary>विश्वास-प्रस्तुतिः</summary>

इ॒यव्ँवै र॑थन्त॒रमि॒मामे॒व स॒हान्नाद्ये॒नोप॑ ह्वयते ।  

उप॑हूतव्ँवामदे॒व्यꣳ स॒हान्तरि॑ख्षे॒णेत्या॑ह ।
</details>

<details><summary>मूलम्</summary>

इ॒यव्ँवै र॑थन्त॒रमि॒मामे॒व स॒हान्नाद्ये॒नोप॑ ह्वयते ।  

उप॑हूतव्ँवामदे॒व्यꣳ स॒हान्तरि॑ख्षे॒णेत्या॑ह ।
</details>

<details><summary>भट्टभास्कर-टीका</summary>

2उपहूतं रथन्तरमित्यादिना इडोपाह्वानमन्त्रं व्याचष्टे - इयं वा इति ॥ रथन्तरं साम । दुःखतरणहेतुत्वादियं पृथिवी रथन्तरम् । अन्नाद्येनेति । पृथिवीशब्देन पृथिवीविकारोऽन्नमुच्यते । तस्मादन्नाद्येन पृथिवीमुपह्वयते । आत्मसमीपे करोति विधेयां करोति । 'निसमुपविभ्यो ह्वः' इत्यात्मनेपदम् ॥
</details>

<details><summary>मूलम् (संयुक्तम्)</summary>

प॒शवो॒ वै वा॑मदे॒व्यम्प॒शूने॒व स॒हान्तरि॑ख्षे॒णोप॑ ह्वयत॒ उप॑हूतम्बृ॒हथ्स॒ह दि॒वेत्या॑ह
</details>

<details open><summary>विश्वास-प्रस्तुतिः</summary>

प॒शवो॒ वै वा॑मदे॒व्यम्प॒शूने॒व स॒हान्तरि॑ख्षे॒णोप॑ ह्वयते ।  

उप॑हूतम्बृ॒हथ्स॒ह दि॒वेत्या॑ह ।  
</details>

<details><summary>मूलम्</summary>

प॒शवो॒ वै वा॑मदे॒व्यम्प॒शूने॒व स॒हान्तरि॑ख्षे॒णोप॑ ह्वयते ।  

उप॑हूतम्बृ॒हथ्स॒ह दि॒वेत्या॑ह ।  
</details>

<details><summary>भट्टभास्कर-टीका</summary>

3पशवो वा इति ॥ वननीयस्वभावत्वात् ॥
</details>

<details open><summary>विश्वास-प्रस्तुतिः</summary>

ऐ॒रव्ँवै बृ॒हदिरा॑मे॒व स॒ह दि॒वोप॑ ह्वयते ।  
</details>

<details><summary>मूलम्</summary>

ऐ॒रव्ँवै बृ॒हदिरा॑मे॒व स॒ह दि॒वोप॑ ह्वयते ।  
</details>

<details><summary>भट्टभास्कर-टीका</summary>

4ऐरमिति ॥ इरा वृष्टिः तत्र भवं सारं ऐरं तेन वृष्टिर्लक्ष्यते । दिवो वृष्टिं प्रवर्तयति ॥
</details>

<details><summary>मूलम् (संयुक्तम्)</summary>

उप॑हूतास्स॒प्त होत्रा॒ इत्या॑ह॒ होत्रा॑ ए॒वोप॑ ह्वयत॒ उप॑हूता धे॒नुः [37]  स॒हर्ष॒भेत्या॑ह
</details>

<details open><summary>विश्वास-प्रस्तुतिः</summary>

उप॑हूतास्स॒प्त होत्रा॒ इत्या॑ह ।  
होत्रा॑ ए॒वोप॑ ह्वयते ।  
उप॑हूता धे॒नुस्स॒हर्ष॒भेत्या॑ह ।  
</details>

<details><summary>मूलम्</summary>

उप॑हूतास्स॒प्त होत्रा॒ इत्या॑ह ।  
होत्रा॑ ए॒वोप॑ ह्वयते ।  
उप॑हूता धे॒नुस्स॒हर्ष॒भेत्या॑ह ।  
</details>

<details><summary>भट्टभास्कर-टीका</summary>

5होतृकान् पुनर्यागेषु प्रवर्तयन्ति ॥
</details>

<details open><summary>विश्वास-प्रस्तुतिः</summary>

मि॒थु॒नमे॒वोप॑ ह्वयते ।  
उप॑हूतो भ॒ख्षस्सखेत्या॑ह ।  
</details>

<details><summary>मूलम्</summary>

मि॒थु॒नमे॒वोप॑ ह्वयते ।  
उप॑हूतो भ॒ख्षस्सखेत्या॑ह ।  
</details>

<details><summary>भट्टभास्कर-टीका</summary>

6मिथुनमिति ॥ उपलक्षणत्वात्सर्वमिथुनानां प्रजनयितारमात्मानं करोति ।
</details>

<details open><summary>विश्वास-प्रस्तुतिः</summary>

सोमपी॒थमे॒वोप॑ ह्वयते ।  
उप॑हू॒ताँ (4) हो इत्या॑ह ।
</details>

<details><summary>मूलम्</summary>

सोमपी॒थमे॒वोप॑ ह्वयते ।  
उप॑हू॒ताँ (4) हो इत्या॑ह ।
</details>

<details><summary>भट्टभास्कर-टीका</summary>

7सोमपीथमिति ॥ भक्ष्यत इति भक्षः सोमः सखा समानख्यानः तस्य पानं पुनःपुनः प्रवर्तयति ॥
</details>

<details><summary>मूलम् (संयुक्तम्)</summary>

आ॒त्मान॑मे॒वोप॑ ह्वयत आ॒त्मा ह्युप॑हूताना॒व्ँवसि॑ष्ठ॒ इडा॒मुप॑ ह्वयते प॒शवो॒ वा इडा॑ प॒शूने॒वोप॑ ह्वयते च॒तुरुप॑ ह्वयते॒ चतु॑ष्पादो॒ हि प॒शवो॑ मान॒वीत्या॑ह॒ मनु॒र्ह्ये॑ताम् [38] अग्रेऽप॑श्यद्घृ॒तप॒दीत्या॑ह॒ यदे॒वास्यै॑ प॒दाद्घृ॒तमपी᳚ड्यत॒ तस्मा॑दे॒वमा॑ह मैत्रावरु॒णीत्या॑ह मि॒त्रावरु॑णौ॒ ह्ये॑नाꣳ स॒मैर॑यताम्
</details>

<details open><summary>विश्वास-प्रस्तुतिः</summary>

आ॒त्मान॑मे॒वोप॑ ह्वयतेे ।  
</details>

<details><summary>मूलम्</summary>

आ॒त्मान॑मे॒वोप॑ ह्वयतेे ।  
</details>

<details><summary>भट्टभास्कर-टीका</summary>

8आत्मानमिति ॥ हो इत्यात्मोच्यते हे आत्मन् उपहूतः त्वमत्रोपहूत इति भावः । मम आत्मेतिवत् भेद उपचर्यते । आह्वाने प्लुतः । 'अणोऽप्रगृह्यस्य' इत्यनुनासिकः । न त्वात्मनोभिरक्षिताऽग्न्यादिरुपहूयते ।
</details>

<details open><summary>विश्वास-प्रस्तुतिः</summary>

आ॒त्मा ह्युप॑हूताना॒व्ँवसि॑ष्ठ॒ इडा॒मुप॑ ह्वयते ।  
</details>

<details><summary>मूलम्</summary>

आ॒त्मा ह्युप॑हूताना॒व्ँवसि॑ष्ठ॒ इडा॒मुप॑ ह्वयते ।  
</details>

<details><summary>भट्टभास्कर-टीका</summary>

तत्र आत्मन आह्वानेन कोऽर्थ आत्मनस्तत्राह - आत्मा हीति । अन्नादिषु मध्ये आत्मा वासयितृतमः तस्मादा्माऽप्युपहूयते इति । यद्वा - तस्मादिति । उच्चैरुपहूत इति । 'दूराद्धूरे च' इति प्लुतस्यैवं व्याख्या ।
</details>

<details open><summary>विश्वास-प्रस्तुतिः</summary>

प॒शवो॒ वा इडा॑ प॒शूने॒वोप॑ ह्वयते ।   
च॒तुरुप॑ ह्वयते ।   
</details>

<details><summary>मूलम्</summary>

प॒शवो॒ वा इडा॑ प॒शूने॒वोप॑ ह्वयते ।   
च॒तुरुप॑ ह्वयते ।   
</details>

<details><summary>भट्टभास्कर-टीका</summary>

इडामुपह्वयत इति । वृष्टिरन्नं पशवो देवता वा इडा द्रव्याभिमानिनी तामुपाह्वयते । इडोपहूतेत्यस्यार्थोऽनेन व्याख्यातः । उपहूतेडेति च स एवार्थः । बहुकृत्वो वचनमादरार्थम् । यथोक्तं 'अभ्यासेन भूयांसमर्थमधिगच्छति' इति । तत्रातिप्रसङ्गनिवृत्त्यर्थं चतुरुपह्वयत इत्युक्तम् । चतुष्पदां लाभश्चतुष्ट्वेन इडोपहूतेत्यस्याभ्यासाच्च ।
</details>

<details open><summary>विश्वास-प्रस्तुतिः</summary>

चतु॑ष्पादो॒ हि प॒शवो॑ मान॒वीत्या॑ह ।  
मनु॒र्ह्ये॑तामग्रे᳚ऽप॑श्यत् ।  
घृ॒तप॒दीत्या॑ह ।  
यदे॒वास्यै॑ प॒दाद्घृ॒तमपी᳚ड्यत ।  
तस्मा॑दे॒वमा॑ह ।  
मै॒त्रा॒व॒रु॒णीत्या॑ह ।  
मि॒त्रावरु॑णौ॒ ह्ये॑नाꣳ स॒मैर॑यताेम् ।  
</details>

<details><summary>मूलम्</summary>

चतु॑ष्पादो॒ हि प॒शवो॑ मान॒वीत्या॑ह ।  
मनु॒र्ह्ये॑तामग्रे᳚ऽप॑श्यत् ।  
घृ॒तप॒दीत्या॑ह ।  
यदे॒वास्यै॑ प॒दाद्घृ॒तमपी᳚ड्यत ।  
तस्मा॑दे॒वमा॑ह ।  
मै॒त्रा॒व॒रु॒णीत्या॑ह ।  
मि॒त्रावरु॑णौ॒ ह्ये॑नाꣳ स॒मैर॑यताेम् ।  
</details>

<details><summary>भट्टभास्कर-टीका</summary>

इत्थं मानवीत्यादि । गतम् । घृतपदीत्यादि । गतम् ॥
</details>

<details><summary>मूलम् (संयुक्तम्)</summary>

ब्रह्म॑ दे॒वकृ॑त॒मुप॑हूत॒मित्या॑ह॒ ब्रह्मै॒वोप॑ ह्वयते॒ दैव्या॑ अध्व॒र्यव॒ उप॑हूता॒ उप॑हूता मनु॒ष्या॑ इत्या॑ह देवमनु॒ष्याने॒वोप॑ ह्वयते
</details>

<details open><summary>विश्वास-प्रस्तुतिः</summary>

ब्रह्म॑ दे॒वकृ॑त॒मुप॑हूत॒मित्या॑ह ।  
ब्रह्मै॒वोप॑ ह्वयते ।  
दैव्या॑ अध्व॒र्यव॒ उप॑हूता॒ उप॑हूता मनु॒ष्या॑ इत्या॑ह ।  
</details>

<details><summary>मूलम्</summary>

ब्रह्म॑ दे॒वकृ॑त॒मुप॑हूत॒मित्या॑ह ।  
ब्रह्मै॒वोप॑ ह्वयते ।  
दैव्या॑ अध्व॒र्यव॒ उप॑हूता॒ उप॑हूता मनु॒ष्या॑ इत्या॑ह ।  
</details>

<details><summary>भट्टभास्कर-टीका</summary>

9ब्रह्म परिबृढं यज्ञाख्यं कर्म देवेन ब्रह्मणा ऋत्विग्भिर्वाकृतम् ।
</details>

<details open><summary>विश्वास-प्रस्तुतिः</summary>

दे॒व॒म॒नु॒ष्याने॒वोप॑ ह्वयते ।  
</details>

<details><summary>मूलम्</summary>

दे॒व॒म॒नु॒ष्याने॒वोप॑ ह्वयते ।  
</details>

<details><summary>भट्टभास्कर-टीका</summary>

देवमनुष्यानिति । देवमनुष्यांश्चाध्वरस्य नेतॄनुपह्वयते ॥
</details>

<details><summary>मूलम् (संयुक्तम्)</summary>

य इ॒मय्ँय॒ज्ञमवा॒न्ये य॒ज्ञप॑ति॒व्ँवर्धा॒नित्या॑ह [39] य॒ज्ञाय॑ चै॒व यज॑मानाय चा॒शिष॒मा शा᳚स्त॒ उप॑हूते॒ द्यावा॑पृथि॒वी इत्या॑ह॒ द्यावा॑पृथि॒वी ए॒वोप॑ ह्वयते
</details>

<details open><summary>विश्वास-प्रस्तुतिः</summary>

य इ॒मय्ँय॒ज्ञमवा॒न् ये य॒ज्ञप॑ति॒व्ँवर्धा॒नित्या॑ह ।  
य॒ज्ञाय॑ चै॒व यज॑मानाय चा॒शिष॒मा शा᳚स्ते ।  
उप॑हूते॒ द्यावा॑पृथि॒वी इत्या॑ह ।  
द्यावा॑पृथि॒वी ए॒वोप॑ ह्वयते ।  
</details>

<details><summary>मूलम्</summary>

य इ॒मय्ँय॒ज्ञमवा॒न् ये य॒ज्ञप॑ति॒व्ँवर्धा॒नित्या॑ह ।  
य॒ज्ञाय॑ चै॒व यज॑मानाय चा॒शिष॒मा शा᳚स्ते ।  
उप॑हूते॒ द्यावा॑पृथि॒वी इत्या॑ह ।  
द्यावा॑पृथि॒वी ए॒वोप॑ ह्वयते ।  
</details>

<details><summary>भट्टभास्कर-टीका</summary>

10यज्ञाय चैवेत्यादि ॥ गतम् ॥
</details>

<details><summary>मूलम् (संयुक्तम्)</summary>

पूर्व॒जे ऋ॒ताव॑री॒ इत्या॑ह पूर्व॒जे ह्ये॑ते ऋ॒ताव॑री दे॒वी दे॒वपु॑त्रे॒ इत्या॑ह दे॒वी ह्ये॑ते दे॒वपु॑त्रे॒ उप॑हूतो॒ऽयय्ँयज॑मान॒ इत्या॑ह॒ यज॑मानमे॒वोप॑ ह्वयत॒ उत्त॑रस्यान्देवय॒ज्याया॒मुप॑हूतो॒ भूय॑सि हवि॒ष्कर॑ण॒ उप॑हूतो दि॒व्ये धाम॒न्नुप॑हूतः [40] इत्या॑ह
</details>

<details open><summary>विश्वास-प्रस्तुतिः</summary>

पू॒र्व॒जे ऋ॒ताव॑री॒ इत्या॑ह ।  
पू॒र्व॒जे ह्ये॑ते ऋ॒ताव॑री दे॒वी दे॒वपु॑त्रे॒ इत्या॑ह ।  
दे॒वी ह्ये॑ते दे॒वपु॑त्रे॒ उप॑हूतो॒ऽयय्ँयज॑मान॒ इत्या॑ह।  
यज॑मानमे॒वोप॑ ह्वयते ।  

उत्त॑रस्यान्देवय॒ज्याया॒मुप॑हूतो॒,  भूय॑सि हवि॒ष्कर॑ण॒ उप॑हूतो, दि॒व्ये धाम॒न्नुप॑हूत  इत्या॑ह ।
</details>

<details><summary>मूलम्</summary>

पू॒र्व॒जे ऋ॒ताव॑री॒ इत्या॑ह ।  
पू॒र्व॒जे ह्ये॑ते ऋ॒ताव॑री दे॒वी दे॒वपु॑त्रे॒ इत्या॑ह ।  
दे॒वी ह्ये॑ते दे॒वपु॑त्रे॒ उप॑हूतो॒ऽयय्ँयज॑मान॒ इत्या॑ह।  
यज॑मानमे॒वोप॑ ह्वयते ।  

उत्त॑रस्यान्देवय॒ज्याया॒मुप॑हूतो॒,  भूय॑सि हवि॒ष्कर॑ण॒ उप॑हूतो, दि॒व्ये धाम॒न्नुप॑हूत  इत्या॑ह ।
</details>

<details><summary>भट्टभास्कर-टीका</summary>

11पूर्वजे इति ॥ सर्वविकारेभ्यः पूर्वमुत्पन्ने । ऋतावरी सत्यवत्यौ वा तत्साधनत्वेन । मत्वर्थीये मतुपि 'वनो र च' इति, 'वा छन्दसि'इति पूर्वसवर्णदीर्घत्वम् । देवनशीले देव्यौ देवाः पुत्राः ययोस्तौ तादृश्यौ ॥
</details>

<details><summary>मूलम् (संयुक्तम्)</summary>

प्र॒जा वा उत्त॑रा देवय॒ज्या प॒शवो॒ भूयो॑ हवि॒ष्कर॑णꣳ सुव॒र्गो लो॒को दि॒व्यन्धामे॒दम॑सी॒दम॒सीत्ये॒व य॒ज्ञस्य॑ प्रि॒यन्धामोप॑ ह्वयते॒ विश्व॑मस्य प्रि॒यमुप॑हूत॒मित्या॒हाछ॑म्बट्कारमे॒वोप॑ ह्वयते ॥ [41]  
</details>

<details open><summary>विश्वास-प्रस्तुतिः</summary>

प्र॒जा वा उत्त॑रा देवय॒ज्या ।  
प॒शवो॒ भूयो॑ हवि॒ष्कर॑णम् ।  
सुव॒र्गो लो॒को दि॒व्यन्धाम॑ ।  
</details>

<details><summary>मूलम्</summary>

प्र॒जा वा उत्त॑रा देवय॒ज्या ।  
प॒शवो॒ भूयो॑ हवि॒ष्कर॑णम् ।  
सुव॒र्गो लो॒को दि॒व्यन्धाम॑ ।  
</details>

<details><summary>भट्टभास्कर-टीका</summary>

12प्रजा वा इत्यादि ॥ दर्शपूर्णमासाद्यविच्छेदः प्रजाहेतुः ।
</details>

<details open><summary>विश्वास-प्रस्तुतिः</summary>

इ॒दम॑सी॒दम॒सीत्ये॒व य॒ज्ञस्य॑ प्रि॒यन्धामोप॑ ह्वयते ।
विश्व॑मस्य प्रि॒यमुप॑हूत॒मित्या॑ह ।
</details>

<details><summary>मूलम्</summary>

इ॒दम॑सी॒दम॒सीत्ये॒व य॒ज्ञस्य॑ प्रि॒यन्धामोप॑ ह्वयते ।
विश्व॑मस्य प्रि॒यमुप॑हूत॒मित्या॑ह ।
</details>

<details><summary>भट्टभास्कर-टीका</summary>

इदमसीदमसीत्यादि । प्रजा वा पशवः स्वर्गो वा यद्यज्ञस्य प्रियं धाम तादात्म्येन यज्ञे यजमानः उपहूतो भवति ।
</details>

<details open><summary>विश्वास-प्रस्तुतिः</summary>

अछ॑म्बट्कारमे॒वोप॑ ह्वयते ॥
</details>

<details><summary>मूलम्</summary>

अछ॑म्बट्कारमे॒वोप॑ ह्वयते ॥
</details>

<details><summary>भट्टभास्कर-टीका</summary>

अछम्बट्कारमेवेति । बडिति सत्यनाम । तस्य छादनं छम्बट्काः किञ्चिदप्यपरिच्छाद्य सर्वमप्यस्य यजमानस्य प्रियमुपह्वयते ॥

इति द्वितीये षष्ठे सप्तमोऽनुवाकः ॥  
</details>
