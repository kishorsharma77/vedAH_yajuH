+++
title = "०९"

+++
अनूयाजाः ११-१२ सूक्तवाकाश्च

प्रजापतिर्ऋषिः
<details><summary>मूलम् (संयुक्तम्)</summary>

अ॒ग्नीध॒ आ द॑धात्य॒ग्निमु॑खाने॒वर्तून्प्री॑णाति स॒मिध॒मा द॑धा॒त्युत्त॑रासा॒माहु॑तीना॒म्प्रति॑ष्ठित्या॒ अथो॑ स॒मिद्व॑त्ये॒व जु॑होति परि॒धीन्थ्सम्मा᳚र्ष्टि पु॒नात्ये॒वैना᳚न्थ्स॒कृथ्स॑कृ॒थ्सम्मा᳚र्ष्टि॒ परा॑ङिव॒ ह्ये॑तर्हि॑ य॒ज्ञश्च॒तुस्सम्प॑द्यते॒ चतु॑ष्पादᳶ प॒शवᳶ॑ प॒शूने॒वाव॑ रुन्द्धे॒ ब्रह्म॒न्प्र स्था᳚स्याम॒ इत्या॒हात्र॒ वा ए॒तर्हि॑ य॒ज्ञश्श्रि॒तः [49]   यत्र॑ ब्र॒ह्मा यत्रै॒व य॒ज्ञश्श्रि॒तस्तत॑ ए॒वैन॒मा र॑भते॒ यद्धस्ते॑न प्र॒मीवे᳚द्वेप॒नस्स्या॒द्यच्छी॒र्ष्णा शी॑र्षक्ति॒मान्थ्स्या॒द्यत्तू॒ष्णीमासी॒तास॑म्प्रत्तो य॒ज्ञस्स्या॒त्प्र ति॒ष्ठेत्ये॒व ब्रू॑याद्वा॒चि वै य॒ज्ञश्श्रि॒तो यत्रै॒व य॒ज्ञश्श्रि॒तस्तत॑ ए॒वैन॒ꣳ॒ सम्प्र य॑च्छति॒ देव॑ सवितरे॒तत्ते॒ प्र [50]  आ॒हेत्या॑ह॒ प्रसू᳚त्यै॒ बृह॒स्पति॑र्ब्र॒ह्मेत्या॑ह॒ स हि ब्रह्मि॑ष्ठ॒स्स य॒ज्ञम्पा॑हि॒ स य॒ज्ञप॑तिम्पाहि॒ स माम्पा॒हीत्या॑ह य॒ज्ञाय॒ यज॑मानाया॒त्मने॒ तेभ्य॑ ए॒वाशिष॒मा शा॒स्तेऽना᳚र्त्या आ॒श्राव्या॑ह दे॒वान्य॒जेति॑ ब्रह्मवा॒दिनो॑ वदन्ती॒ष्टा दे॒वता॒ अथ॑ कत॒म ए॒ते दे॒वा इति॒ छन्दा॒ꣳ॒सीति॑ ब्रूयाद्गाय॒त्रीन्त्रि॒ष्टुभ᳚म् [51]  
जग॑ती॒मित्यथो॒ खल्वा॑हुर्ब्राह्म॒णा वै छन्दा॒ꣳ॒सीति॒ ताने॒व तद्य॑जति दे॒वाना॒व्ँवा इ॒ष्टा दे॒वता॒ आस॒न्नथा॒ग्निर्नोद॑ज्वल॒त्तन्दे॒वा आहु॑तीभिरनूया॒जेष्वन्व॑विन्द॒न्यद॑नूया॒जान्यज॑त्य॒ग्निमे॒व तथ्समि॑न्द्ध ए॒तदु॒र्वै नामा॑सु॒र आ॑सी॒थ्स ए॒तर्हि॑ य॒ज्ञस्या॒शिष॑मवृङ्क्त॒ यद्ब्रू॒यादे॒तत् [52]  
उ॒ द्या॒वा॒पृ॒थि॒वी॒ भ॒द्रम॑भू॒दित्ये॒तदु॑मे॒वासु॒रय्ँय॒ज्ञस्या॒शिष॑ङ्गमयेदि॒दन्द्या॑वापृथिवी भ॒द्रम॑भू॒दित्ये॒व ब्रू॑या॒द्यज॑मानमे॒व य॒ज्ञस्या॒शिष॑ङ्गमय॒त्यार्ध्म॑ सूक्तवा॒कमु॒त न॑मोवा॒कमित्या॑हे॒दम॑रा॒थ्स्मेति॒ वावैतदा॒होप॑श्रितो दि॒वᳶ पृ॑थि॒व्योरित्या॑ह॒ द्यावा॑पृथि॒व्योर्हि य॒ज्ञ उप॑श्रित॒ ओम॑न्वती ते॒ऽस्मिन्य॒ज्ञे य॑जमान॒ द्यावा॑पृथि॒वी [53]  
स्ता॒मित्या॑हा॒शिष॑मे॒वैतामा शा᳚स्ते
</details>

<details open><summary>विश्वास-प्रस्तुतिः</summary>

अ॒ग्नीध॒ आ द॑धाति ।  

अ॒ग्निमु॑खाने॒वर्तून्प्री॑णाति ।  

स॒मिध॒मा द॑धाति ।  
उत्त॑रासा॒माहु॑तीना॒म्प्रति॑ष्ठित्यै

अथो॑ स॒मिद्व॑त्ये॒व जु॑होति ।  
परि॒धीन्थ्सम्मा᳚र्ष्टि  ।  
पु॒नात्ये॒वैना᳚न्थ्स॒कृथ्स॑कृ॒थ्सम्मा᳚र्ष्टि ।  
परा॑ङिव॒ ह्ये॑तर्हि॑ य॒ज्ञश्च॒तुस्सम्प॑द्यते ।  
चतु॑ष्पादᳶ प॒शवᳶ॑ प॒शूने॒वाव॑ रुन्द्धे ।  
ब्रह्म॒न्प्र स्था᳚स्याम॒ इत्या॑ह ।  
अत्र॒ वा ए॒तर्हि॑ य॒ज्ञश्श्रि॒तः ।   

यत्र॑ ब्र॒ह्मा यत्रै॒व य॒ज्ञश्श्रि॒तस्तत॑ ए॒वैन॒मा र॑भते ।  
यद्धस्ते॑न प्र॒मीवे᳚द्वेप॒नस्स्यात् ।  
यच्छी॒र्ष्णा शी॑र्षक्ति॒मान्थ्स्यात् ।  
यत्तू॒ष्णीमासी॒तास॑म्प्रत्तो य॒ज्ञस्स्यात् ।  
प्र ति॒ष्ठेत्ये॒व ब्रू॑यात् ।  
वा॒चि वै य॒ज्ञश्श्रि॒तः ।  
यत्रै॒व य॒ज्ञश्श्रि॒तस्तत॑ ए॒वैन॒ꣳ॒ सम्प्र य॑च्छति ।   
देव॑ सवितरे॒तत्ते॒ प्रा॒हेत्या॑ह॒ प्रसू᳚त्यै ।  
बृह॒स्पति॑र्ब्र॒ह्मेत्या॑ह ।  
स हि ब्रह्मि॑ष्ठ॒स्स य॒ज्ञम्पा॑हि ।  
स य॒ज्ञप॑तिम्पाहि॒ स माम्पा॒हीत्या॑ह ।   

य॒ज्ञाय॒ यज॑मानाया॒त्मने॒ तेभ्य॑ ए॒वाशिष॒मा शा॒स्तेऽना᳚र्त्यै ।   
आ॒श्राव्या॑ह दे॒वान्य॒जेति॑ ।  


ब्रह्मवा॒दिनो॑ वदन्ति ।  
इ॒ष्टा दे॒वताः᳚ ।  
अथ॑ कत॒म ए॒ते दे॒वा इति॑ ।   
छन्दा॒ꣳ॒सीति॑ ब्रूयात् ।   
गाय॒त्रीन्त्रि॒ष्टुभ॒ञ्जग॑ती॒मिति॑ ।   
अथो॒ खल्वा॑हुर्ब्राह्म॒णा वै छन्दा॒ꣳ॒सीति॑ ।  
ताने॒व तद्य॑जति ।  

दे॒वाना॒व्ँवा इ॒ष्टा दे॒वता॒ आसन् ।  

अथा॒ग्निर्नोद॑ज्वल॒त् ।  
तन्दे॒वा आहु॑तीभिरनूया॒जेष्वन्व॑विन्दन् ।  
यद॑नूया॒जान्यज॑त्य॒ग्निमे॒व तथ्समि॑न्द्धे ।  

ए॒तदु॒र्वै नामा॑सु॒र आ॑सीत् ।  
स ए॒तर्हि॑ य॒ज्ञस्या॒शिष॑मवृङ्क्त ।  
यद्ब्रू॒यादे॒तदु॒ द्या॒वा॒पृ॒थि॒वी॒ भ॒द्रम॑भू॒दिति॑ ।  
ए॒तदु॑मे॒वासु॒रय्ँय॒ज्ञस्या॒शिष॑ङ्गमयेत् ।  
इ॒दन्द्या॑वापृथिवी भ॒द्रम॑भू॒दित्ये॒व ब्रू॑यात् ।  
यज॑मानमे॒व य॒ज्ञस्या॒शिष॑ङ्गमयति ।   
आर्ध्म॑ सूक्तवा॒कमु॒त न॑मोवा॒कमित्या॑ह।  
इ॒दम॑रा॒थ्स्मेति॒ वावैतदा॑ह ।   
उप॑श्रितो दि॒वᳶ पृ॑थि॒व्योरित्या॑ह ।  
द्यावा॑पृथि॒व्योर्हि य॒ज्ञ उप॑श्रितः ।  
ओम॑न्वती ते॒ऽस्मिन्य॒ज्ञे य॑जमान॒ द्यावा॑पृथि॒वी स्ता॒मित्या॑ह ।  
आ॒शिष॑मे॒वैतामा शा᳚स्ते ।  
</details>

<details><summary>मूलम्</summary>

अ॒ग्नीध॒ आ द॑धाति ।  

अ॒ग्निमु॑खाने॒वर्तून्प्री॑णाति ।  

स॒मिध॒मा द॑धाति ।  
उत्त॑रासा॒माहु॑तीना॒म्प्रति॑ष्ठित्यै

अथो॑ स॒मिद्व॑त्ये॒व जु॑होति ।  
परि॒धीन्थ्सम्मा᳚र्ष्टि  ।  
पु॒नात्ये॒वैना᳚न्थ्स॒कृथ्स॑कृ॒थ्सम्मा᳚र्ष्टि ।  
परा॑ङिव॒ ह्ये॑तर्हि॑ य॒ज्ञश्च॒तुस्सम्प॑द्यते ।  
चतु॑ष्पादᳶ प॒शवᳶ॑ प॒शूने॒वाव॑ रुन्द्धे ।  
ब्रह्म॒न्प्र स्था᳚स्याम॒ इत्या॑ह ।  
अत्र॒ वा ए॒तर्हि॑ य॒ज्ञश्श्रि॒तः ।   
</details>

<details><summary>पद-पाठः</summary>

अ॒ग्नीध॒ इत्य॑ग्नि-इधे᳚ । एति॑ । द॒धा॒ति॒ ।   
अ॒ग्निमु॑खा॒नित्य॒ग्नि-मु॒खा॒न् । ए॒व । ऋ॒तून् । प्री॒णा॒ति॒ ।

स॒मिध॒मिति॑ सम्-इध᳚म् । एति॑ । द॒धा॒ति॒ ।  
उत्त॑रासा॒मित्युत्-त॒रा॒सा॒म्॒ । आहु॑तीना॒मित्या-हु॒ती॒ना॒म्॒ । प्रति॑ष्ठित्या॒ इति॒ प्रति॑-स्थि॒त्यै॒ ।  

अथो॒ इति॑ । स॒मिद्व॒तीति॑ स॒मित्-व॒ति॒ । ए॒व । जु॒हो॒ति॒ ।

प॒रि॒धीनिति॑ परि-धीन् । समिति॑ । मा॒र्‌ष्टि॒ ।  
पु॒नाति॑ । ए॒व । ए॒ना॒न् । स॒कृथ्स॑कृ॒दिति॑ स॒कृत्-स॒कृ॒त्॒ । समिति॑ । मा॒र्‌ष्टि॒ ।   

पराङ्॑ । इ॒व॒ । हि । ए॒तर्‌हि॑ । य॒ज्ञः ।   
च॒तुः । समिति॑ । प॒द्य॒ते॒ । चतु॑ष्पाद॒ इति॒ चतुः॑-पा॒दः॒ । प॒शवः॑ । प॒शून् । ए॒व । अवेति॑ । रु॒न्द्धे॒ ।   

ब्रह्म॑न् । प्रेति॑ । स्था॒स्या॒मः॒ । इति॑ । आ॒ह॒ ।   

अत्र॑ । वै । ए॒तर्‌हि॑ । य॒ज्ञः । श्रि॒तः ।  
</details>


<details><summary>मूलम्</summary>

यत्र॑ ब्र॒ह्मा यत्रै॒व य॒ज्ञश्श्रि॒तस्तत॑ ए॒वैन॒मा र॑भते ।  
यद्धस्ते॑न प्र॒मीवे᳚द्वेप॒नस्स्यात् ।  
यच्छी॒र्ष्णा शी॑र्षक्ति॒मान्थ्स्यात् ।  
यत्तू॒ष्णीमासी॒तास॑म्प्रत्तो य॒ज्ञस्स्यात् ।  
प्र ति॒ष्ठेत्ये॒व ब्रू॑यात् ।  
वा॒चि वै य॒ज्ञश्श्रि॒तः ।  
यत्रै॒व य॒ज्ञश्श्रि॒तस्तत॑ ए॒वैन॒ꣳ॒ सम्प्र य॑च्छति ।   
देव॑ सवितरे॒तत्ते॒ प्रा॒हेत्या॑ह॒ प्रसू᳚त्यै ।  
बृह॒स्पति॑र्ब्र॒ह्मेत्या॑ह ।  
स हि ब्रह्मि॑ष्ठ॒स्स य॒ज्ञम्पा॑हि ।  
स य॒ज्ञप॑तिम्पाहि॒ स माम्पा॒हीत्या॑ह ।   

य॒ज्ञाय॒ यज॑मानाया॒त्मने॒ तेभ्य॑ ए॒वाशिष॒मा शा॒स्तेऽना᳚र्त्यै ।   
आ॒श्राव्या॑ह दे॒वान्य॒जेति॑ । 
</details>

<details><summary>पद-पाठः</summary>

यत्र॑ । ब्र॒ह्मा । यत्र॑ । ए॒व । य॒ज्ञः । श्रि॒तः । ततः॑ । ए॒व । ए॒न॒म्॒ । एति॑ । र॒भ॒ते॒ ।

यत् । हस्ते॑न । प्र॒मीवे॒दिति॑ प्र-मीवे᳚त् । वे॒प॒नः । स्या॒त्॒ ।   

यत् । शी॒र्‌ष्णा । शी॒र्‌ष॒क्ति॒मानिति॑ शीर्‌षक्ति-मान् । स्या॒त्॒ ।   

यत् ।  तू॒ष्णीम् । आसी॑त । अस॑म्प्रत्त॒ इत्यस᳚म्-प्र॒त्तः॒ । य॒ज्ञः । स्या॒त्॒ ।

प्रेति॑ । ति॒ष्ठ॒ । इति॑ । ए॒व । ब्रू॒या॒त्॒ ।   
वा॒चि । वै । य॒ज्ञः । श्रि॒तः ।   
यत्र॑ । ए॒व । य॒ज्ञः । श्रि॒तः । ततः॑ । ए॒व । ए॒न॒म्॒ । सम् । प्रेति॑ । य॒च्छ॒ति॒ ।   

देव॑ । स॒वि॒तः॒ । ए॒तत् । ते॒ । प्रेति॑ । । आ॒ह॒ । इति॑ । आ॒ह॒ । प्रसू᳚त्या॒ इति॒ प्र-सू॒त्यै॒ ।

बृह॒स्पतिः॑ । ब्र॒ह्मा । इति॑ । आ॒ह॒ ।  

सः । हि । ब्रह्मि॑ष्ठः ।  

सः । य॒ज्ञम् । पा॒हि॒ ।   
सः । य॒ज्ञप॑ति॒मिति॑ य॒ज्ञ-प॒ति॒म्॒ । पा॒हि॒ ।   
सः । माम् । पा॒हि॒ । इति॑ । आ॒ह॒ ।   
य॒ज्ञाय॑ । यज॑मानाय । आ॒त्मने᳚ । तेभ्यः॑ । ए॒व । आ॒शिष॒मित्या᳚-शिष᳚म् । एति॑ ।  

शा॒स्ते॒ । अना᳚र्त्यै ।  
आ॒श्राव्येत्या᳚-श्राव्य॑ । आ॒ह॒ ।  
दे॒वान् । य॒ज॒ । इति॑ । 

</details>

<details><summary>मूलम्</summary>

ब्रह्मवा॒दिनो॑ वदन्ति ।  
इ॒ष्टा दे॒वताः᳚ ।  
अथ॑ कत॒म ए॒ते दे॒वा इति॑ ।   
छन्दा॒ꣳ॒सीति॑ ब्रूयात् ।   
गाय॒त्रीन्त्रि॒ष्टुभ॒ञ्जग॑ती॒मिति॑ ।   
अथो॒ खल्वा॑हुर्ब्राह्म॒णा वै छन्दा॒ꣳ॒सीति॑ ।  
ताने॒व तद्य॑जति ।  
</details>

<details><summary>पद-पाठः</summary>

ब्र॒ह्म॒वा॒दिन॒ इति॑ ब्रह्म-वा॒दिनः॑ । व॒द॒न्ति॒ ।  

इ॒ष्टाः । दे॒वताः᳚ ।   
अथ॑ । क॒त॒मे । ए॒ते । दे॒वाः । इति॑ ।   

छन्दाꣳ॑सि । इति॑ । ब्रू॒या॒त्॒ ।   
गा॒य॒त्रीम् । त्रि॒ष्टुभ᳚म् । जग॑तीम् । इति॑ ।

अथो॒ इति॑ । खलु॑ । आ॒हुः॒ ।  

ब्रा॒ह्म॒णाः । वै । छन्दाꣳ॑सि । इति॑ ।     
तान् । ए॒व । तत् । य॒ज॒ति॒ ।   
</details>


<details><summary>मूलम्</summary>

दे॒वाना॒व्ँवा इ॒ष्टा दे॒वता॒ आसन् ।  
अथा॒ग्निर्नोद॑ज्वल॒त् ।  
तन्दे॒वा आहु॑तीभिरनूया॒जेष्वन्व॑विन्दन् ।  
यद॑नूया॒जान्यज॑त्य॒ग्निमे॒व तथ्समि॑न्द्धे ।  

ए॒तदु॒र्वै नामा॑सु॒र आ॑सीत् ।  
स ए॒तर्हि॑ य॒ज्ञस्या॒शिष॑मवृङ्क्त ।  
यद्ब्रू॒यादे॒तदु॒ द्या॒वा॒पृ॒थि॒वी॒ भ॒द्रम॑भू॒दिति॑ ।  
ए॒तदु॑मे॒वासु॒रय्ँय॒ज्ञस्या॒शिष॑ङ्गमयेत् ।  
इ॒दन्द्या॑वापृथिवी भ॒द्रम॑भू॒दित्ये॒व ब्रू॑यात् ।  
यज॑मानमे॒व य॒ज्ञस्या॒शिष॑ङ्गमयति ।   
आर्ध्म॑ सूक्तवा॒कमु॒त न॑मोवा॒कमित्या॑ह।  
इ॒दम॑रा॒थ्स्मेति॒ वावैतदा॑ह ।   
उप॑श्रितो दि॒वᳶ पृ॑थि॒व्योरित्या॑ह ।  
द्यावा॑पृथि॒व्योर्हि य॒ज्ञ उप॑श्रितः ।  
ओम॑न्वती ते॒ऽस्मिन्य॒ज्ञे य॑जमान॒ द्यावा॑पृथि॒वी स्ता॒मित्या॑ह ।  
आ॒शिष॑मे॒वैतामा शा᳚स्ते ।  
</details>

<details><summary>पद-पाठः</summary>

दे॒वाना᳚म् । वै । इ॒ष्टाः । दे॒वताः᳚ । आस॑न् ।   

अथ॑ । अ॒ग्निः । न । उदिति॑ । अ॒ज्व॒ल॒त्॒ ।     
 तम् । दे॒वाः । आहु॑तीभि॒रित्या-हु॒ती॒भिः॒ । अ॒नू॒या॒जेष्वित्य॑नु-या॒जेषु॑ । अन्विति॑ । अ॒वि॒न्द॒न् ।     

यत् । अ॒नू॒या॒जानित्य॑नु-या॒जान् । यज॑ति ।  
अ॒ग्निम् । ए॒व । तत् । समिति॑ । इ॒न्द्धे॒ ।     

ए॒तदुः॑ । वै । नाम॑ । आ॒सु॒रः । आ॒सी॒त्॒ ।  
सः । ए॒तर्‌हि॑ । य॒ज्ञस्य॑ । आ॒शिष॒मित्या᳚-शिष᳚म् । अ॒वृ॒ङ्क्त॒ ।   

यत् । ब्रू॒यात् । ए॒तत् । उ॒ । द्या॒वा॒पृ॒थि॒वी॒ इति॑ द्यावा-पृ॒थि॒वी॒ । भ॒द्रम् । अ॒भू॒त्॒ । इति॑ ।    

ए॒तदु᳚म् । ए॒व । आ॒सु॒रम् । य॒ज्ञस्य॑ । आ॒शिष॒मित्या᳚-शिष᳚म् । ग॒म॒ये॒त्॒ ।   

इ॒दम् । द्या॒वा॒पृ॒थि॒वी॒ इति॑ द्यावा-पृ॒थि॒वी॒ । भ॒द्रम् । अ॒भू॒त्॒ । इति॑ । ए॒व । ब्रू॒या॒त्॒ ।     

यज॑मानम् । ए॒व । य॒ज्ञस्य॑ । आ॒शिष॒मित्या᳚-शिष᳚म् । ग॒म॒य॒ति॒ ।   

आर्ध्म॑ । सू॒क्त॒वा॒कमिति॑ सूक्त-वा॒कम् । उ॒त । न॒मो॒वा॒कमिति॑ नमः-वा॒कम् । इति॑ । आ॒ह॒ ।   

इ॒दम् । अ॒रा॒थ्स्म॒ । इति॑ । वाव । ए॒तत् । आ॒ह॒ ।     
 उप॑श्रित॒ इत्युप॑-श्रि॒तः॒ । दि॒वः । पृ॒थि॒व्योः । इति॑ । आ॒ह॒ । द्यावा॑पृथि॒व्योरिति॒ द्यावा᳚-पृ॒थि॒व्योः । हि । य॒ज्ञः । उप॑श्रित॒ इत्युप॑-श्रि॒तः॒ ।   

ओम॑न्वती॒ इत्योम॑न्न्-व॒ती॒ । ते॒ । अ॒स्मिन् । य॒ज्ञे । य॒ज॒मा॒न॒ । द्यावा॑पृथि॒वी इति॒ द्यावा᳚-पृ॒थि॒वी । 
। स्ता॒म्॒ । इति॑ । आ॒ह॒ ।   

आ॒शिष॒मित्या᳚-शिष᳚म् । ए॒व । ए॒ताम् । एति॑ । शा॒स्ते॒ ।
</details>



<details><summary>भट्टभास्कर-टीका</summary>

1अग्नीध इति ॥ आग्नीध्रभागविधिः । ऋतून् कालस्य प्रवर्तकान् अग्निसहितान् प्रीणयति । फिडन्तोदात्तत्वम् ॥
</details>

<details><summary>मूलम् (संयुक्तम्)</summary>

यद्ब्रू॒याथ्सू॑पावसा॒ना च॑ स्वध्यवसा॒ना चेति॑ प्र॒मायु॑को॒ यज॑मानस्स्याद्य॒दा हि प्र॒मीय॒तेऽथे॒मामु॑पाव॒स्यति॑ सूपचर॒णा च॑ स्वधिचर॒णा चेत्ये॒व ब्रू॑या॒द्वरी॑यसीमे॒वास्मै॒ गव्यू॑ति॒मा शा᳚स्ते॒ न प्र॒मायु॑को भवति
</details>

<details open><summary>विश्वास-प्रस्तुतिः</summary>

यद्ब्रू॒यात्  सू॑पावसा॒ना च॑ स्वध्यवसा॒ना चेति॑ ।  
प्र॒मायु॑को॒ यज॑मानस्स्यात् ।  
य॒दा हि प्र॒मीय॒ते ।  
अथे॒मामु॑पाव॒स्यति॑ ।  
</details>

<details><summary>मूलम्</summary>

यद्ब्रू॒यात्  सू॑पावसा॒ना च॑ स्वध्यवसा॒ना चेति॑ ।  
प्र॒मायु॑को॒ यज॑मानस्स्यात् ।  
य॒दा हि प्र॒मीय॒ते ।  
अथे॒मामु॑पाव॒स्यति॑ ।  
</details>

<details><summary>पद-पाठः</summary>

यत् । ब्रू॒यात् । सू॒पा॒व॒सा॒नेति॑ सु-उ॒पा॒व॒सा॒ना । च॒ । स्व॒ध्य॒व॒सा॒नेति॑ सु-अ॒ध्य॒व॒सा॒ना । च॒ । इति॑ ।   
प्र॒मायु॑क॒ इति॑ प्र-मायु॑कः । यज॑मानः । स्यात् ।  
य॒दा । हि । प्र॒मीय॑त॒ इति॑ प्र-मीय॑ते ।  
अथ॑ । इ॒माम् । उ॒पा॒व॒स्यतीत्यु॑प-अ॒व॒स्यति॑ ।  

</details>


<details><summary>भट्टभास्कर-टीका</summary>

2यदा हीत्यादि ॥ मृत्युभिः पृथिवीमुपेत्यावस्यतीति ।
</details>

<details open><summary>विश्वास-प्रस्तुतिः</summary>

सूपचर॒णा च॑ स्वधिचर॒णा चेत्ये॒व ब्रू॑यात् ।   
वरी॑यसीमे॒वास्मै॒ गव्यू॑ति॒मा शा᳚स्ते ।  
न प्र॒मायु॑को भवति ।  
</details>

<details><summary>मूलम्</summary>

सूपचर॒णा च॑ स्वधिचर॒णा चेत्ये॒व ब्रू॑यात् ।   
वरी॑यसीमे॒वास्मै॒ गव्यू॑ति॒मा शा᳚स्ते ।  
न प्र॒मायु॑को भवति ।  
</details>

<details><summary>पद-पाठः</summary>

सू॒प॒च॒र॒णेति॑ सु-उ॒प॒च॒र॒णा । च॒ । स्व॒धि॒च॒र॒णेति॑ सु-अ॒धि॒च॒र॒णा । च॒ । इति॑ । ए॒व । ब्रू॒या॒त्॒ ।   

वरी॑यसीम् । ए॒व । अ॒स्मै॒ । गव्यू॑तिम् । एति॑ । शा॒स्ते॒ ।   
न । प्र॒मायु॑क॒ इति॑ प्र-मायु॑कः । भ॒व॒ति॒
</details>


<details><summary>भट्टभास्कर-टीका</summary>

एवमिदं शाखान्तरीयं पाठं निन्दित्वा पाठान्तरं दर्शयति । **सूपचरणा चेत्यादि**। सुष्ठु इमामुपेत्य चरन्ति जन्तव इति **सूपचरणा** पृथिवी । सुष्ठु इमामधिरुह्य चरन्तीति **स्वधित्ररणा** द्यौः । 'छन्दसि गत्यर्थेभ्यः' इति युच्, बहुव्रीहिर्वा ।   
**वरीयसीम्** उरुतरां **गव्यूतिं** गवां सुखसञ्चारस्थानं द्यावापृथिव्यात्मकं यजमानायाशास्ते । 'गोर्यूतौ छन्दसि' इत्यवादेशः । 'ऊतियूति' इति क्तिनि यूतिशब्दो निपातितः । विकृतत्वान्नावगृह्यते ॥
</details>

<details><summary>मूलम् (संयुक्तम्)</summary>

तयो॑रा॒विद्य॒ग्निरि॒दꣳ ह॒विर॑जुष॒तेत्या॑ह॒ या अया᳚ख्ष्म [54]  दे॒वता॒स्ता अ॑रीरधा॒मेति॒ वावैतदा॑ह॒ यन्न नि॑र्दि॒शेत्प्रति॑वेशय्ँय॒ज्ञस्या॒शीर्ग॑च्छे॒दा शा᳚स्ते॒ऽयय्ँयज॑मानो॒ऽसावित्या॑ह नि॒र्दिश्यै॒वैनꣳ॑ सुव॒र्गल्ँलो॒कङ्ग॑मय॒त्यायु॒रा शा᳚स्ते सुप्रजा॒स्त्वमा शा᳚स्त॒ इत्या॑ह
</details>

<details open><summary>विश्वास-प्रस्तुतिः</summary>

तयो॑रा॒विद्य॒ग्निरि॒दꣳ ह॒विर॑जुष॒तेत्या॑ह ।  
या अया᳚ख्ष्म दे॒वता॒स्ता अ॑रीरधा॒मेति॑ ।
वावैतदा॑ह 
</details>

<details><summary>मूलम्</summary>

तयो॑रा॒विद्य॒ग्निरि॒दꣳ ह॒विर॑जुष॒तेत्या॑ह ।  
या अया᳚ख्ष्म दे॒वता॒स्ता अ॑रीरधा॒मेति॑ ।
वावैतदा॑ह 
</details>

<details><summary>पद-पाठः</summary>

तयोः᳚ । आ॒विदीत्या᳚-विदि॑ । अ॒ग्निः । इ॒दम् । ह॒विः । अ॒जु॒ष॒त॒ । इति॑ । आ॒ह॒ ।  
याः । अया᳚ख्ष्म ।   । दे॒वताः᳚ । ताः । अ॒री॒र॒धा॒म॒ । इति॑ । 
वाव । ए॒तत् । आ॒ह॒ ।
</details>

<details><summary>भट्टभास्कर-टीका</summary>

3तयोराविदीत्यादि ॥ **तयोः** द्यावापृथिव्योः **आविदि** आभिमुख्येन लाभे सति अग्निरिदं हविः **अजुषत** असेवत, आत्मीयं च महत्तेजः **अवीवृधत** अवर्जयत् । **ज्यायः** प्रशस्तं च **अकृत** कृतवान् । यस्मादेवमग्न्यादिका देवता अयाक्ष्म इष्टवन्तो वयं ता अरीरधाम, तेजःप्रभृतिभिश्च समृद्धा वयम् अकार्ष्मेति ।
</details>

<details open><summary>विश्वास-प्रस्तुतिः</summary>

यन्न नि॑र्दि॒शेत् ।  
प्रति॑वेशय्ँय॒ज्ञस्या॒शीर्ग॑च्छेत् ।  
आ शा᳚स्ते॒ऽयय्ँयज॑मानो॒ऽसावित्या॑ह ।  
नि॒र्दिश्यै॒वैनꣳ॑ सुव॒र्गल्ँलो॒कङ्ग॑मय॒त्यायु॒रा शा᳚स्ते ।   
सु॒प्र॒जा॒स्त्वमा शा᳚स्त॒ इत्या॑ह ।  
</details>

<details><summary>मूलम्</summary>

वावैतदा॑ह यन्न नि॑र्दि॒शेत् ।  
प्रति॑वेशय्ँय॒ज्ञस्या॒शीर्ग॑च्छेत् ।  
आ शा᳚स्ते॒ऽयय्ँयज॑मानो॒ऽसावित्या॑ह ।  
नि॒र्दिश्यै॒वैनꣳ॑ सुव॒र्गल्ँलो॒कङ्ग॑मय॒त्यायु॒रा शा᳚स्ते ।   
सु॒प्र॒जा॒स्त्वमा शा᳚स्त॒ इत्या॑ह ।  
</details>

<details><summary>पद-पाठः</summary>

यत् । न । नि॒र्दि॒शेदिति॑ निः-दि॒शेत् ।   
प्रति॑वेश॒मिति॒ प्रति॑-वे॒श॒म्॒ । य॒ज्ञस्य॑ । आ॒शीरित्या᳚-शीः । ग॒च्छे॒त्॒ ।

एति॑ । शा॒स्ते॒ । अ॒यम् । यज॑मानः । अ॒सौ । इति॑ । आ॒ह॒ ।   
नि॒र्दिश्येति॑ निः-दिश्य॑ । ए॒व । ए॒न॒म्॒ । सु॒व॒र्गमिति॑ सुवः-गम् । लो॒कम् । ग॒म॒य॒ति॒ ।   
आयुः॑ । एति॑ । शा॒स्ते॒ ।  

सु॒प्र॒जा॒स्त्वमिति॑ सुप्रजाः-त्वम् । एति॑ । शा॒स्ते॒ । इति॑ । आ॒ह॒ ।  
</details>

<details><summary>भट्टभास्कर-टीका</summary>

एतदस्य मन्त्रभागप्रतिपाद्यमिति दर्शयति । **यन्नेति ।** एतन्नामा अयं यजमान आशास्ते इति यदि विशिष्टं न निर्दिश्येत तदा यज्ञस्याशीः आशासनीयमायुरादिकं यज्ञफलं प्रतिवेशं पार्श्वस्थं यं कंचित् गच्छेत्, तस्मादयं भवदत्तशर्मा यजमान इति निर्दिश्य एवमेव स्वर्गं गमयतीति आयुरादि दिव्यधामपर्यन्तं विश्वं प्रियं प्रापयतीति यावत् ॥
</details>

<details><summary>मूलम् (संयुक्तम्)</summary>

आ॒शिष॑मे॒वैतामा शा᳚स्ते सजातवन॒स्यामा शा᳚स्त॒ इत्या॑ह प्रा॒णा वै स॑जा॒ताᳶ प्रा॒णाने॒व [55]  
नान्तरे॑ति॒ तद॒ग्निर्दे॒वो दे॒वेभ्यो॒ वन॑ते व॒यम॒ग्नेर्मानु॑षा॒ इत्या॑हा॒ग्निर्दे॒वेभ्यो॑ वनु॒ते व॒यम्म॑नु॒ष्ये᳚भ्य॒ इति॒ वावैतदा॑हे॒ह गति॑र्वा॒मस्ये॒दञ्च॒ नमो॑ दे॒वेभ्य॒ इत्या॑ह
</details>

<details open><summary>विश्वास-प्रस्तुतिः</summary>

आ॒शिष॑मे॒वैतामा शा᳚स्ते ।  
सजातवन॒स्यामा शा᳚स्त॒ इत्या॑ह ।  
प्रा॒णा वै स॑जा॒ताᳶ प्रा॒णाने॒व  नान्तरे॑ति ।  
</details>

<details><summary>मूलम्</summary>

आ॒शिष॑मे॒वैतामा शा᳚स्ते ।  
सजातवन॒स्यामा शा᳚स्त॒ इत्या॑ह ।  
प्रा॒णा वै स॑जा॒ताᳶ प्रा॒णाने॒व  नान्तरे॑ति ।  
</details>

<details><summary>पद-पाठः</summary>


आ॒शिष॒मित्या᳚-शिष᳚म् । ए॒व । ए॒ताम् । एति॑ । शा॒स्ते॒ ।   

स॒जा॒त॒व॒न॒स्यामिति॑ सजात-व॒न॒स्याम् । एति॑ । शा॒स्ते॒ । इति॑ । आ॒ह॒ ।  
प्रा॒णा इति॑ प्र-अ॒नाः । वै । स॒जा॒ता इति॑ स-जा॒ताः । प्रा॒णानिति॑ प्र-अ॒नान् । ए॒व । । न । अ॒न्तः । ए॒ति॒ ।
</details>

<details><summary>भट्टभास्कर-टीका</summary>

4आशिषमेवैतामिति ॥ प्रसिद्धपदार्थके पदे इत्यर्थः । **प्राणा वै सजाता इति ।** समानजन्मानः प्राणा_ **सजाताः** तेषां वनस्याशासनात् प्राणा अनन्तरिता अनिष्टा भवन्ति ।   
</details>

<details open><summary>विश्वास-प्रस्तुतिः</summary>

तद॒ग्निर्दे॒वो दे॒वेभ्यो॒  वनु॑ते ।   
व॒यम॒ग्नेर्मानु॑षा॒ इत्या॑ह ।  
अ॒ग्निर्दे॒वेभ्यो॑ वनु॑ते ।  
व॒यम्म॑नु॒ष्ये᳚भ्य॒ इति॑।  
वावैतदा॑हे॒ह गति॑र्वा॒मस्ये॒दञ्च॒ नमो॑ दे॒वेभ्य॒ इत्या॑ह ।  
</details>

<details><summary>मूलम्</summary>

तद॒ग्निर्दे॒वो दे॒वेभ्यो॒  वनु॑ते ।   
व॒यम॒ग्नेर्मानु॑षा॒ इत्या॑ह ।  
अ॒ग्निर्दे॒वेभ्यो॑ वनु॑ते ।  
व॒यम्म॑नु॒ष्ये᳚भ्य॒ इति॑।  
वावैतदा॑हे॒ह गति॑र्वा॒मस्ये॒दञ्च॒ नमो॑ दे॒वेभ्य॒ इत्या॑ह ।  
</details>

<details><summary>पद-पाठः</summary>

तत् । अ॒ग्निः । दे॒वः । दे॒वेभ्यः॑ । वन॑ते ।   
व॒यम् । अ॒ग्नेः । मानु॑षाः । इति॑ । आ॒ह॒ ।   
अ॒ग्निः । दे॒वेभ्यः॑ । व॒नु॒ते ।   
व॒यम् । म॒नु॒ष्ये᳚भ्यः । इति॑ ।  
वाव । ए॒तत् । आ॒ह॒ ।
इ॒ह । गतिः॑ । वा॒मस्य॑ । इ॒दम् । च॒ । नमः॑ । दे॒वेभ्यः॑ । इति॑ । आ॒ह॒ ।   
</details>

<details><summary>भट्टभास्कर-टीका</summary>

तदग्निर्देव इत्यादि । तदाशासनीयं अग्निस्स्वयं देवस्सन् देवेभ्यो देवसकाशाद्वा **वनते** अस्मै यजमानाय दातुमुपादत्ते दिव्यात् भोगान् अस्मादुत्पादयति ।  

वयं तु मनुष्यास्सन्तो मनुष्येभ्यो मानुषान् भोगान् यजमानार्थं वनुमः अग्नेरस्यैव प्रसादादित्येषोर्थः प्रतिपादयितुं अत्राभिप्रेत इति दर्शयितुं मनुष्येभ इति पदोपस्कारेण व्याचष्टे ।

अथ यदि विज्ञायते अग्निर्देवेभ्यो वनुते वयमग्नेस्सकाशादिति तदा एतावति प्रतिपिपादयिषिते देवो मनुष्यानिति पदद्वयोपपादनमकिञ्चित्करं स्यात् ॥
</details>

<details><summary>मूलम् (संयुक्तम्)</summary>

याश्चै॒व दे॒वता॒ यज॑ति॒ याश्च॒ न ताभ्य॑ ए॒वोभयी᳚भ्यो॒ नम॑स्करोत्या॒त्मनोऽना᳚र्त्यै ॥ [56]
इति द्वितीये षष्ठे नवमोनुवाकः ॥  
</details>

<details open><summary>विश्वास-प्रस्तुतिः</summary>

याश्चै॒व दे॒वता॒ यज॑ति ।  
याश्च॒ न ताभ्य॑ ए॒वोभयी᳚भ्यो॒ नम॑स्करोत्या॒त्मनोऽना᳚र्त्यै ॥   
</details>

<details><summary>मूलम्</summary>

याश्चै॒व दे॒वता॒ यज॑ति ।  
याश्च॒ न ताभ्य॑ ए॒वोभयी᳚भ्यो॒ नम॑स्करोत्या॒त्मनोऽना᳚र्त्यै ॥ 
इति द्वितीये षष्ठे नवमोनुवाकः ॥    
</details>
<details><summary>पद-पाठः</summary>

याः । च॒ । ए॒व । दे॒वताः᳚ । यज॑ति ।  
याः । च॒ । न । ताभ्यः॑ । ए॒व । उ॒भयी᳚भ्यः । नमः॑ । क॒रो॒ति॒ ।  आ॒त्मनः॑ । अना᳚र्त्यै ॥  
इति द्वितीये षष्ठे नवमोनुवाकः ॥  
</details>

<details><summary>भट्टभास्कर-टीका</summary>

5याश्चैवेत्यादि ॥ गतम् । प्रस्तराख्यमन्नं सर्वेभ्यो देवेभ्यः क्रियत इति । अनिष्टा देवता आर्तिमस्य नोत्पादयन्ति ॥

इति द्वितीये षष्ठे नवमोनुवाकः ॥  
</details>
