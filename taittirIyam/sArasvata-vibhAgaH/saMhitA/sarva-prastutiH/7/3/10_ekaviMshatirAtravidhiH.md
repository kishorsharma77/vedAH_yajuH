+++
title = "१० एकविंशतिरात्रविधिः"

+++
## परिचयः
- अतिरात्रः
- पृष्ठ्यष्षडहः
- परस्-सामानस् त्रयः
- विषूवान् दिवाकीर्त्यम्
- आवृत्ताः परस्-सामानः प्रतीचीनास् त्रयः
- पृष्ठ्यष् षडहः
- अतिरात्रः

## फलम्

<details open><summary>विश्वास-प्रस्तुतिः</summary>

अ॒साव् आ॑दि॒त्यो᳚ ऽस्मिल्ँ लो॒क आ॑सीत् ।  
तन् दे॒वाᳶ पृ॒ष्ठैᳶ +++(षड्भिरहोभिः)+++ प॑रि॒गृह्य॑ सुव॒र्गल्ँ लो॒कम् अ॑गमयन् ।  
परै॑र् +++(त्रिभिरहोभिः)+++ अ॒वस्ता॒त्+++(=पृष्ठतः)+++ पर्य॑गृह्णन्।  
दिवाकी॒र्त्ये॑न +++(विषुव-प्रातर्-गीयमानेन साम्ना)+++ सुव॒र्गे लो॒के प्रत्य॑स्थापय॒न् ।  
परैः᳚ +++(त्रिभिरहोभिः)+++ प॒रस्ता॒त् पर्य॑गृह्णन् +++(अवतरणात् प्राक्)+++।  
पृ॒ष्ठैर् +++(षड्भिरहोभिः)+++ उ॒पावा॑रोहन् ।  
स वा अ॒साव् आ॑दि॒त्यो॑ ऽमुष्मि॑ल्ँ लो॒के परै॑र् उभ॒यत॒ᳶ परि॑गृहीतः ।
</details>



<details open><summary>विश्वास-प्रस्तुतिः</summary>

यत् पृ॒ष्ठानि॒ +++(षडहगतानि)+++ भव॑न्ति ,
सु॒व॒र्गम् ए॒व तैर् लो॒कय्ँ यज॑माना यन्ति ।  
परै॑र् +++(त्रिभिरहोभिः)+++ अ॒वस्ता॒त् परि॑ गृह्णन्ति +++(आरोहणात् प्राक्)+++।
दि॒वा॒की॒र्त्ये॑न +++(विषुव-प्रातर्-गीयमानेन साम्ना)+++ सु॒व॒र्गे लो॒के प्रति॑ तिष्ठन्ति । [25]  
परैः᳚  +++(त्रिभिरहोभिः)+++ प॒रस्ता॒त् परि॑गृह्णन्ति +++(अवतरणात् प्राक्)+++।  
पृ॒ष्ठैर् +++(षड्भिरहोभिः)+++  उ॒पाव॑रोहन्ति ।
</details>



<details open><summary>विश्वास-प्रस्तुतिः</summary>

यत् परे॑ +++(त्रीण्य् अहानि +उत्तरार्धे)+++ प॒रस्ता॒न् न स्युᳶ, परा᳚ञ्चस् +++(उपरि)+++ सुव॒र्गाल् लो॒कान् निष्प॑द्येर॒न् +++(अतिवर्तित्वात्)+++।  
यद् +++(त्रीण्य् अहानि +पूर्वार्धे)+++  अ॒वस्ता॒न् न स्युᳶ, प्र॒जा +++(पृथिवीस्थानं च)+++ निर् द॑हेयुः +++(अतिवर्तित्वात्)+++।  
</details>



<details open><summary>विश्वास-प्रस्तुतिः</summary>

अ॒भितो॑ दिवाकी॒र्त्य॑म् +++(त्र्यहोभ्यां)+++ पर॑स्-सामानो भवन्ति ।  
+++(स्वर्गस्थितान् आदित्यादिदेवान्)+++ सुव॒र्ग ए॒वैना᳚ल्ँ लो॒क उ॑भ॒यत॒ᳶ परि॑ गृह्णन्ति +++(आरोहणावरोहण-कालयोः)+++।
</details>



<details open><summary>विश्वास-प्रस्तुतिः</summary>

यज॑माना॒ वै दि॑वाकी॒र्त्य᳚म्+++(→विषुवन्तम्)+++ ।
+++(विषुवस्थानयोर् मध्ये वर्तमावाभ्यां खचक्रार्धाभ्यां युक्तः)+++ स॒व्ँव॒थ्स॒रᳶ पर॑स्सामानः ।  
अ॒भितो॑ दिवाकी॒र्त्य॑म् पर॑स्सामानो भवन्ति ।  
स॒व्ँव॒थ्स॒र ए॒वोभ॒यत॒ᳶ प्रति॑ तिष्ठन्ति ।[26]  
</details>



<details open><summary>विश्वास-प्रस्तुतिः</summary>

पृ॒ष्ठव्ँ वै दि॑वाकी॒र्त्य॑म् +++(साम)+++, पा॒र्श्वे पर॑स्सामानः ।  
अ॒भितो॑  दिवाकी॒र्त्य॑म् पर॑स्सामानो भवन्ति ।  
तस्मा॑द् अ॒भितᳶ॑ पृ॒ष्ठम् पा॒र्श्वे +++(प्रजानाम्)+++।
</details>



## ग्रहविचारः

<details open><summary>विश्वास-प्रस्तुतिः</summary>

भूयि॑ष्ठा॒ ग्रहा॑ गृह्यन्ते ।
भूयि॑ष्ठꣳ शस्यते ।  
य॒ज्ञस्यै॒व तन् म॑ध्य॒तो ग्र॒न्थङ् ग्र॑थ्न॒न्त्य् अवि॑स्रꣳसाय ।
</details>



<details open><summary>विश्वास-प्रस्तुतिः</summary>

+++(त्रिषु परस्सामसु त्रीन् अतिग्राह्यान् गृह्णाति 'उपयामगृहीतोस्यद्भ्यस्त्वौषधीम्यः' इत्यादिभिः त्रिभिः, तान् ऊर्ध्वान् आवृत्तांश् च विषूवति । तेषां मध्ये सूर्यमुदुत्यं जातवेदसमिति ।)+++  
+++(ततः -)+++ स॒प्त गृ॑ह्यन्ते ।  
स॒प्त वै शी॑र्ष॒ण्याः᳚ प्रा॒णाः+++(=रन्ध्राणि)+++ ।  
प्रा॒णान् ए॒व यज॑मानेषु दधति ।
</details>



<details open><summary>विश्वास-प्रस्तुतिः</summary>

यत् प॑रा॒चीना॑नि पृ॒ष्ठानि॒ भव॑न्ति ,
अ॒मुम् ए॒व तैर् लो॒कम् अ॒भ्यारो॑हन्ति ।  
यद् इ॒मल्ँ लो॒कन् न प्र॑त्यव॒रोहे॑यु॒र्, उद् वा॒ माद्ये॑यु॒र्, यज॑माना॒ᳶ प्र वा॑ मीयेरन् ।
</details>



<details open><summary>विश्वास-प्रस्तुतिः</summary>

यत् प्र॑ती॒चीना॑नि पृ॒ष्ठानि॒ भव॑न्ति-  
इ॒मम् ए॒व तैर् लो॒कम् प्र॒त्यव॑रोह॒न्ति ।  
अथो॑ अ॒स्मिन्न् ए॒व लो॒के प्रति॑ तिष्ठ॒न्त्य् अनु॑न्मादाय ।
</details>



## फलम्

<details open><summary>विश्वास-प्रस्तुतिः</summary>

इन्द्रो॒ वा अप्र॑तिष्ठित आसीत् ।  
स प्र॒जाप॑ति॒म् उपा॑धावत् ।  
तस्मा॑ ए॒तम् ए॑कविꣳशति-रा॒त्रम् प्राय॑च्छत् ।  
तम् आह॑रत् । तेना॑यजत ।  
ततो॒ वै स प्रत्य॑तिष्ठत् ।
</details>



<details open><summary>विश्वास-प्रस्तुतिः</summary>

ये ब॑हुया॒जिनो ऽप्र॑तिष्ठितास् स्युस्, [28]
त ए॑कविꣳशतिरा॒त्रम् आ॑सीरन् ।  
द्वाद॑श॒ मासा॒ᳶ, पञ्च॒र्तव॒स्, त्रय॑ इ॒मे लो॒का, अ॒साव् आ॑दि॒त्य ए॑कवि॒ꣳ॒शः ।  
ए॒ताव॑न्तो॒ वै दे॑वलो॒काः ।  
तेष्वे॒व य॑थापू॒र्वम् प्रति॑ तिष्ठन्ति ।
</details>



<details open><summary>विश्वास-प्रस्तुतिः</summary>

अ॒साव् आ॑दि॒त्यो न व्य॑रोचत ।  
स प्र॒जाप॑ति॒म् उपा॑धावत्।  
तस्मा॑ ए॒तम् ए॑कविꣳशतिरा॒त्रम् प्राय॑च्छत ।  
तम् आह॑रत । तेना॑यजत ।  
ततो॒ वै सो॑ऽरोचत ।  
य ए॒वव्ँ वि॒द्वाꣳ॑स एकविꣳशतिरा॒त्रम् आस॑ते॒ , रोच॑न्त ए॒व ।  
</details>

<details open><summary>विश्वास-प्रस्तुतिः</summary>

ए॒क॒वि॒ꣳ॒श॒ति॒रा॒त्रो भ॑वति ।
रुग् वा ए॑क-वि॒ꣳ॒शः ।
रुच॑म् ए॒व ग॑च्छ॒न्त्य् अथो᳚ प्रति॒ष्ठाम् ए॒व ।
प्र॑ति॒ष्ठा ह्य् ए॑कवि॒ꣳ॒शः ।
</details>

<details open><summary>विश्वास-प्रस्तुतिः</summary>

अ॒ति॒रा॒त्राव॒भितो॑ भवतो, ब्रह्मवर्च॒सस्य॒ परि॑गृहीत्यै ॥ [29]  
</details>



