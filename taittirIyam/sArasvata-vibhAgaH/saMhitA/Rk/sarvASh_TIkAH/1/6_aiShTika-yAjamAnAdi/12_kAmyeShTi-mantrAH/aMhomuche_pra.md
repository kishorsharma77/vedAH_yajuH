+++
title = "अंहोमुचे प्र"
+++

<details><summary>Keith</summary>

Let us offer our praise to him who delivereth from trouble,  
Swiftest to give, celebrating his loving kindness;  
O Indra, accept this oblation;  
May the desires of the sacrificer be fulfilled.
</details>


<details><summary>मूलम्</summary>

अ॒ꣳ॒हो॒मुचे॒ प्र भ॑रेमा मनी॒षामो॑षिष्ठ॒दाव्न्ने॑ सुम॒तिङ्गृ॑णा॒नाः ।   
इ॒दमि॑न्द्र॒ प्रति॑ ह॒व्यङ्गृ॑भाय स॒त्यास्स॑न्तु॒ यज॑मानस्य॒ कामाः᳚  ॥
</details>


<details><summary>भट्टभास्कर-टीका</summary>

अंहसः पापाद् विमोक्त्रे, **ओषिष्ठ-दाव्ने** दावेनोषिष्ठः दग्धृतमः आदित्यः  
तस्मै उदकस्य दात्रे, वर्षार्थं वा तस्य दापयित्रे ;  
यथा - 'आदित्याज्जायते वृष्टिः' इति ।  
उष दाहे, तृजन्तात् 'तुश्छन्दसि' इतीष्ठन्प्रत्ययः,  
'तुरिष्ठेमेयस्सु' इति तृशब्दस्य लोपः,  
ददातेः 'आतो मनिन्' इति वनिप्प्रत्ययः ।   

हे **इन्द्र** ईदृशाय तुभ्यं **गृणानास्** स्तुवन्तः वयं **मनीषां** बुद्धिं **प्रभरेम** त्वत्स्तुत्यर्थं प्रकर्षेण स्वीकुर्मः । 

कीदृशीं ? **सुमतिं** शोभमानाम् ।  
'नञ्सुभ्याम्' इत्युत्तरपदान्तोदात्तत्वम् ।  
त्वां तोषयेमेत्येवंरूपाम् ।  
त्वं च तया स्तुत्या तुष्ट इदं हव्यं **प्रतिगृभाय** प्रतिगृह्णीष्व ।  
'हृग्रहोर्भः' इति भः, 'छन्दसि शायजपि' ।  
**यजमानस्य कामा** मनोरथाः अंहसो मुच्येयेत्येवमादयः **सत्या** अमोघा भवन्तु ॥
</details>

<details><summary>सायण-टीका</summary>

इष्ट्यन्तरं विधत्ते-  
‘इन्द्रायाꣳ होमुचे पुरोडाशमेकादशकपालं निर्वपेद्यः पाप्मना गृहीतः स्यात्पाप्मा वा अꣳह इन्द्रमेवाꣳहोमुचꣳ स्वेन भागधेयेनोप धावति स एवैनं प्राप्मनोऽꣳहसो मुञ्चति’ (सं॰ का॰ २ प्र॰ २ अ॰ ७) इति।  
अंहःशब्देनात्र नरकहेतुर्निषिद्धाचरणादिरूपः पाप्मोच्‍यते। पाप्मनोंऽह-सोऽत्यधिकात्पापादित्यर्थः।  

तत्र पुरोनुवाक्यामाह-  

अꣳहोमुच इति। गृणानाः स्तुवन्तो वयमोषिष्ठदाव्ने ग्रीष्मकाले दावा-ग्निनाऽत्यन्तदग्धभूप्रदेशेभ्यो वर्षर्तौ वृष्टिदात्रेंऽहोमुचे पापान्मोचयित्रे मनीषां बुद्धिं प्रभरेम स्वी कुर्मः। कीदृशीं सुमतिं, त्वां तोषयेमेत्येवमादिशो-भनमननोपेताम्। हे इन्द्रेदं त्यज्यमानं हव्यं प्रतिगृहाण। तेन यजमानस्य कामाः सत्याः सन्तु।  
</details>
