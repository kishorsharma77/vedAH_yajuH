+++
title = "03 वि न"

+++


<details><summary>Keith</summary>

Smite away our foes, O Indra;  
Cast down the warriors;  
Make him low  
Who is hostile to us.
</details>

<details><summary>मूलम्</summary>

वि न॑ इन्द्र॒ मृधो॑ जहि नी॒चा य॑च्छ पृतन्य॒तः ।   
अ॒ध॒स्प॒दन्तमी᳚ङ्कृधि॒ यो अ॒स्माꣳ अ॑भि॒दास॑ति  ॥
</details>

<details><summary>भट्टभास्कर-टीका</summary>

हे इन्द्र नो ऽस्माकं **मृधः** योद्धॄन् अस्माभिर्युद्ध्यमानान् **विजहि** विविधं मारय ।   

किञ्च – **पृतन्यतस्** सङ्ग्रामं कर्तुम् इच्छतः पुरुषान् नीचान् न्यग्भूतान् यच्छ उपरमय मारयेति यावत् । न्यक्शब्दाद्द्वितीयाबहुवचनस्य स्थाने व्यत्ययेन तृतीयैकवचनम्, 'अञ्चेश्छन्दस्यसर्वनामस्थानम्' इति तस्या उदात्तत्वम् । पृतनायाः क्यचि 'कव्यध्वरपृतनस्य' इति लोपः, 'शतुरनुमः' इति शस उदात्तत्वम् ।  
किञ्च - **यो ऽस्मान् अभिदासति** अभिदासयति उपक्षयति । दसु उपक्षये, ण्यन्ताल्लेट्, 'छन्दस्युभयथा' इति शप आर्धधातुकत्वाण्णिलोपः, उदात्तनिवृत्तिस्वरो व्यत्ययेन न प्रवर्तते ।  
**तम्** उपक्षय-कारीणम् **अधस् पदम्** एव **कृधि** कुरु । **ईम्** इत्यवधारणे । अस्मत्पादयोरधः प्रणिपतितशिरस्कं कुर्विति यावत् । 'बहुलं छन्दसि' इति शपो लुक्', श्रुशृणुपॄकृवृभ्यश्छन्दसि' इति धिभावः । 'अधश्शिरसी पदे' इत्यधश्शब्दस्य संहितायां सत्वम् ॥
</details> 

<details><summary>सायण-टीका</summary>

इष्ट्यन्तरं विधत्ते-  
“इन्द्राय वैमृधाय पुरोडाशमेकादशकपालं निर्वपेद्यं मृधोऽभि प्रवेपेरन्‍रा-ष्ट्राणि वाऽभि समियुरिन्द्रमेव वैमृधꣳ स्वेन भागधेयेनोप धावति स एवास्मान्मृधोऽपहन्ति” (सं॰ का॰ २ प्र॰ २ अ॰ ७) इति।  
मृधो वैरिणो यं यजमानमभितः प्रवेपेरन्प्रकर्षेण कम्पयेयुर्भीतिमुत्पादयेयुः। अथवा राष्ट्राणि देशानभितो विनाशयितुं समियुः संगता भवेयुः, तस्य यजमानस्य रक्षायै वैमृधाय शत्रुविनाशकायेन्द्राय निर्वपेत्। स चेन्द्रोऽस्माद्यजमानान्मृधः शत्रूनपहन्ति।  

तत्र पुरोनुवाक्यामाह-  
वि न इन्द्रेति। हे इन्द्र नोऽस्माकं मृधः शत्रून्विशेषेण जहि। किंच, पृतन्यतोऽस्मान्घातयितुं सेनामिच्छतः शत्रून्नीचान्न्यग्भूतान्यच्छोपरतान्कुरु। यश्चान्योऽस्मानभिदासत्युपक्षपयति तमीं तमपि वैरिणमधस्पदमस्मत्पादयोः प्रणतशिरस्कं कृधि कुरु।  
</details>
