+++
title = "प्रश्नः-1"

+++
इ॒षे त्वो॒र्जे त्वा ।

वा॒यव॑स्स्थोपा॒यव॑स्स्थ ।

दे॒वो व॑स्सवि॒ता प्रार्प॑यतु॒ श्रेष्ठ॑तमाय॒ कर्म॑णे ।

आ प्या॑यध्वमघ्निया देवभा॒गमूर्ज॑स्वती॒ पय॑स्वती प्र॒जाव॑तीरनमी॒वा अ॑य॒क्ष्माः ।

मा व॑स्स्ते॒न ई॑शत॒ माघश॑सः ।

रु॒द्रस्य॑ हे॒ति परि॑ वो वृणक्तु ।

ध्रु॒वा अ॒स्मिन्गोप॑तौ स्यात ब॒ह्वीः ।

यज॑मानस्य प॒शून्पा॑हि ॥

य॒ज्ञस्य॑ घो॒षद् अ॑सि॒

प्रत्यु॑ष्ट॒ँ रक्षः॒ प्रत्यु॑ष्टा॒ अरा॑तयः

प्रेयम् अ॑गाद् धि॒षणा॑ ब॒र्हिर् अछ॒ मनु॑ना कृ॒ता स्व॒धया॒ वित॑ष्टा । त आ व॑हन्ति क॒वयः॑ पु॒रस्ता॑द् दे॒वेभ्यो॒ जुष्ट॑म् इ॒ह ब॒र्हिर् आ॒सदे॑ ॥

दे॒वाना॑म् परिषू॒तम् अ॑सि

व॒र्षवृ॑द्धम् असि॒

देव॑बर्हि॒र् मा त्वा॒न्वङ् मा ति॒र्यक्

पर्व॑ ते राध्यासम्

आ छे॒त्ता ते॒ मा रि॑षम् \

देव॑बर्हिः श॒तव॑ल्शं॒ वि रो॑ह स॒हस्र॑वल्शाः ॥

वि व॒यँ रु॑हेम

पृथि॒व्याः स॒म्पृचः॑ पाहि

सुस॒म्भृता॑ त्वा॒ सम् भ॑रामि॒

अदि॑त्यै॒ रास्ना॑सीन्द्रा॒ण्यै सं॒नह॑नम्

पू॒षा ते॑ ग्र॒न्थिं ग्र॑थ्नातु॒ स ते॒ मास्था॑त् \

इन्द्र॑स्य त्वा बा॒हुभ्या॒म् उद् य॑छे॒ बृह॒स्पते॑र् मू॒र्ध्ना ह॑रामि

उ॒र्व् अ॑न्तरि॑क्ष॒म् अन्व् इ॑हि

देवंग॒मम् अ॑सि ॥

शुन्ध॑ध्वं॒ दैव्या॑य॒ कर्म॑णे देवय॒ज्यायै॑

मात॒रिश्व॑नो घ॒र्मो॑ऽसि॒

द्यौर् अ॑सि पृथि॒व्य् अ॑सि

वि॒श्वधा॑या असि पर॒मेण॒ धाम्ना॑

दृँह॑स्व॒ मा ह्वा॑स् \

वसू॑नाँ प॒वित्र॑म् असि श॒तधा॑रं॒ {F वसू॑नां प॒वित्र॒म्} {W वसू॑नाम्} {अस्स् वसू॑नां प॒वित्र॑म्} {बि वसू॑नां प॒वित्र॑म्} {गोल्स् वसू॑नां प॒वित्र॑म्} असि स॒हस्र॑धारम् \

हु॒त स्तो॒को हु॒तो द्र॒प्सस् \

अ॒ग्नये॑ बृह॒ते नाका॑य । स्वाहा॒ द्यावा॑पृथि॒वीभ्या॑म् \

सा वि॒श्वायुः॒ सा वि॒श्वव्य॑चाः॒ सा वि॒श्वक॑र्मा॒

सम् पृ॑च्यध्वम् ऋतावरीर् ऊ॒र्मिणी॒र् मधु॑मत्तमा म॒न्द्रा धन॑स्य सा॒तये॒

सोमे॑न॒ त्वा त॑न॒च्मीन्द्रा॑य॒ दधि॒

विष्णो॑ ह॒व्यँ र॑क्षस्व ॥

कर्म॑णे वां दे॒वेभ्यः॑ शकेयम् \

वेषा॑य त्वा॒

प्रत्यु॑ष्ट॒ँ रक्षः॒ प्रत्यु॑ष्टा॒ अरा॑तयस् \

धूर् अ॑सि

{F धूर्व॒ धूर्व॑न्तं} {W } {अस्स् धूर्व॒ धूर्व॑न्तं} {बि धूर्व॒ धूर्व॑न्तं} {गोल्स् धूर्व॒ धूर्व॑न्तं॒} धूर्व॒ तं यो॑ऽस्मान् धूर्व॑ति॒ तं धू॑र्व॒ यं व॒यं धूर्वा॑मस्

त्वं दे॒वानां॑ असि॒ सस्नि॑तम॒म् पप्रि॑तमं॒ जुष्ट॑तमं॒ वह्नि॑तमं देव॒हूत॑म॒म्

अह्रु॑तम् असि हवि॒र्धान॑म् \

दृँह॑स्व॒ मा ह्वा॑स् \

मि॒त्रस्य॑ त्वा॒ चक्षु॑षा॒ प्रेक्षे॑

मा भेर् मा सं वि॑क्था॒ मा त्वा॑ ॥

हि॒ँसि॒ष॒म्

उ॒रु वाता॑य

दे॒वस्य॑ त्वा सवि॒तुः प्र॑स॒वे॑ऽश्विनो॑र् बा॒हुभ्या॑म् पू॒ष्णो हस्ता॑भ्याम् अ॒ग्नये॒ जुष्टं॒ निर् व॑पाम्य् अ॒ग्नीषोमा॑भ्याम्

इ॒दं दे॒वाना॑म् इ॒दम् उ॑ नः स॒ह

स्फा॒त्यै त्वा॒ नारा॑त्यै॒

सुव॑र् अ॒भि वि ख्ये॑षं वैश्वान॒रं ज्योति॑स् \

दृँह॑न्तां॒ दुर्या॒ द्यावा॑पृथि॒व्योस् \

उ॒र्व् अ॑न्तरि॑क्ष॒म् अन्व् इ॑हि॒ \

अदि॑त्यास् त्वो॒पस्थे॑ सादयामि॒ \

अग्ने॑ ह॒व्यँ र॑क्षस्व ॥

दे॒वो वः॑ सवि॒तोत् पु॑ना॒त्व् अछि॑द्रेण॒ पवि॑त्रेण॒ वसोः॒ सूर्य॑स्य र॒श्मिभि॑स् \

आपो॑ देवीर् अग्रेपुवो अग्रेगु॒वोऽग्र॑ इ॒मं य॒ज्ञं न॑य॒ताग्रे॑ य॒ज्ञप॑तिं धत्त

यु॒ष्मान् इन्द्रो॑ऽवृणीत वृत्र॒तूर्ये॑ यू॒यम् इन्द्र॑म् अवृणीढ्वं वृत्र॒तूर्ये॒

प्रोक्षि॑ता स्थ \

अ॒ग्नये॑ वो॒ जुष्ट॒म् प्रोक्षा॑म्य् अ॒ग्नीषोमा॑भ्याम् \

शुन्ध॑ध्वं॒ दैव्या॑य॒ कर्म॑णे देवय॒ज्यायै॒ \

अव॑धूत॒ँ रक्षोऽव॑धूता॒ अरा॑त॒यस् \

अ॒दि॒त्या॒स् त्वग् अ॑सि॒ प्रति॑ त्वा ॥

पृ॒थि॒वी वे॑त्तु \

अधि॒षव॑णम् असि वानस्प॒त्यम् प्रति॒ त्वादि॑त्या॒स् त्वग् वे॑त्तु \

अ॒ग्नेस् त॒नूर् अ॑सि वा॒चो वि॒सर्ज॑नम्

दे॒ववी॑तये त्वा गृह्णामि॒ \

अद्रि॑र् असि वानस्प॒त्यः

स इ॒दं दे॒वेभ्यो॑ ह॒व्यँ सु॒शमि॑ शमिष्व॒ \

इष॒म् आ व॒दोर्ज॒म् आ व॑द

द्यु॒मद् व॑दत

व॒यँ सं॑घा॒तं जे॑ष्म

व॒र्षवृ॑द्धम् असि॒

प्रति॑ त्वा व॒र्षवृ॑द्धं वेत्तु॒

परा॑पूत॒ँ रक्षः॒ परा॑पूता॒ अरा॑तयस् \

रक्ष॑साम् भा॒गो॑ऽसि

वा॒युर् वो॒ वि वि॑नक्तु

दे॒वो वः॑ सवि॒ता हिर॑ण्यपाणिः॒ प्रति॑ गृह्णातु ॥

अव॑धूत॒ँ रक्षोऽव॑धूता॒ अरा॑तयस् \

अदि॑त्या॒स् त्वग् अ॑सि॒ प्रति॑ त्वा पृथि॒वी वे॑त्तु

दि॒व स्क॑म्भ॒निर् अ॑सि॒ प्रति॒ त्वादि॑त्या॒स् त्वग् वे॑त्तु

धि॒षणा॑सि पर्व॒त्या प्रति॑ त्वा दि॒व स्क॑म्भ॒निर् वे॑त्तु

धि॒षणा॑सि पार्वते॒यी प्रति॑ त्वा पर्व॒तिर् वे॑त्तु

दे॒वस्य॑ त्वा सवि॒तुः प्र॑स॒वे॑ऽश्विनो॑र् बा॒हुभ्या॑म् पू॒ष्णो हस्ता॑भ्या॒म् अधि॑ वपामि

धा॒न्य॑म् असि धिनु॒हि दे॒वान्

प्रा॒णाय॑ त्वापा॒नाय॑ त्वा व्या॒नाय॑ त्वा

दी॒र्घाम् अनु॒ प्रसि॑ति॒म् आयु॑षे धाम् \

दे॒वो वः॑ सवि॒ता हिर॑ण्यपाणिः॒ प्रति॑ गृह्णातु ॥

धृष्टि॑र् असि॒ ब्रह्म॑ यछ॒ \

अपा॑ग्ने॒ऽग्निम् आ॒मादं॑ जहि॒ निष् क्र॒व्याद॑ँ से॒धा दे॑व॒यजं॑ वह॒

निर्द॑ग्ध॒ँ रक्षो॒ निर्द॑ग्धा॒ अरा॑तयस् \

ध्रु॒वम् अ॑सि पृथि॒वीं दृ॒ँहायु॑र् दृँह प्र॒जां दृ॑ँह सजा॒तान् अ॒स्मै यज॑मानाय॒ पर्य् ऊ॑ह

ध॒र्तम् अ॑स्य् अ॒न्तरि॑क्षं दृँह प्रा॒णं दृ॑ँहापा॒णं दृ॑ँह सजा॒तान् अ॒स्मै यज॑मानाय॒ पर्य् ऊ॑ह

ध॒रुण॑म् असि॒ दिवं॑ दृँह॒ चक्षुः॑ ॥

दृ॒ँह॒ श्रोत्रं॑ दृँह सजा॒तान् अ॒स्मै यज॑मानाय॒ पर्य् ऊ॑ह॒

धर्मा॑सि॒ दिशो॑ दृँह॒ योनिं॑ दृँह प्र॒जां दृ॑ँह सजा॒तान् अ॒स्मै यज॑मानाय॒ पर्य् ऊ॑ह॒

चित॑ स्थ प्र॒जाम् अ॒स्मै र॒यिं अ॒स्मै स॑जा॒तान् अ॒स्मै यज॑मानाय॒ पर्य् ऊ॑ह

भृगू॑णा॒म् अङ्गि॑रसां॒ तप॑सा तप्यध्वम् \

यानि॑ घ॒र्मे क॒पाला॑न्य् उपचि॒न्वन्ति॑ वे॒धसः॑ । पू॒ष्णस् तान्य् अपि॑ व्र॒त इ॑न्द्रवा॒यू वि मु॑ञ्चताम् ॥

सं व॑पामि॒

सम् आपो॑ अ॒द्भिर् अ॑ग्मत॒ सम् ओष॑धयो॒ रसे॑न॒

सँ रे॒वती॒र् जग॑तीभि॒र् मधु॑मती॒र् मधु॑मतीभिः सृज्यध्वम्

अ॒द्भ्यः परि॒ प्रजा॑ता स्थ॒ सम् अ॒द्भिः पृ॑च्यध्वम् \

जन॑यत्यै त्वा॒ सं यौ॑मि \

अ॒ग्नये॑ त्वा॒ग्नीषोमा॑भ्याम्

म॒खस्य॒ शिरो॑ऽसि

घ॒र्मो॑ऽसि वि॒श्वायु॑स् \

उ॒रु प्र॑थस्वो॒रु ते॑ य॒ज्ञप॑तिः प्रथताम् \

त्वचं॑ गृह्णीष्व \

अ॒न्तरि॑त॒ँ रक्षो॒ऽन्तरि॑ता॒ अरा॑तयस् \

दे॒वस् त्वा॑ सवि॒ता श्र॑पयतु॒ वर्षै॑ष्ठे॒ अधि॒ नाके॑ \

अ॒ग्निस् ते॑ त॒नुव॒म् माति॑ धाक् \

अग्ने॑ ह॒व्यँ र॑क्षस्व॒

सम् ब्रह्म॑णा पृच्यस्व \

एक॒ताय॒ स्वाहा॑ द्वि॒ताय॒ स्वाहा॑ त्रि॒ताय॒ स्वाहा॑ ॥

आ द॑दे॒ \

इन्द्र॑स्य बा॒हुर् अ॑सि॒ दक्षि॑णः स॒हस्र॑भृष्टिः श॒तते॑जास् \

वा॒युर् अ॑सि ति॒ग्मते॑जाः

पृथि॑वि देवयज॒न्य् ओष॑ध्यास् ते॒ मूल॒म् मा हि॑ँसिष॒म्

अप॑हतो॒ऽररुः॑ पृथि॒व्यै

व्र॒जं ग॑छ गो॒स्थान॑म् \

वर्ष॑तु ते॒ द्यौर्

ब॑धा॒न दे॑व सवितः पर॒मस्या॑म् परा॒वति॑ श॒तेन॒ पाशै॒र् यो॑ऽस्मान् द्वेष्टि॒ यं च॑ व॒यं द्वि॒ष्मस् तम् अतो॒ मा मौ॑क् \

अप॑हतो॒ऽररुः॑ पृथि॒व्यै दे॑व॒यज॑न्यै

व्र॒जम् ॥

ग॒छ॒ गो॒स्थान॑म् \

वर्ष॑तु ते॒ द्यौर्

ब॑धा॒न दे॑व सवितः पर॒मस्या॑म् परा॒वति॑ श॒तेन॒ पाशै॒र् यो॑ऽस्मान् द्वेष्टि॒ यं च॑ व॒यं द्वि॒ष्मस् तम् अतो॒ मा मौ॑क् \

अप॑हतो॒ऽररुः॑ पृथि॒व्या अदे॑वयजनस् \

व्र॒जं ग॑छ गो॒स्थान॑म् \

वर्ष॑तु ते॒ द्यौस् \

ब॒धा॒न॒ दे॒व॒ स॒वि॒तः॒ प॒र॒मस्या॑म् परा॒वति॑ श॒तेन॒ पाशै॒र् यो॑ऽस्मान् द्वेष्टि॒ यं च॑ व॒यं द्वि॒ष्मस् तम् अतो॒ मा ॥

मौ॒क् \

अ॒ररु॑स् ते॒ दिवं॒ मा स्का॒न्

वस॑वस् त्वा॒ परि॑ गृह्णन्तु गाय॒त्रेण॒ छन्द॑सा रु॒द्रास् त्वा॒ परि॑ गृह्णन्तु॒ त्रैष्टु॑भेन॒ छन्द॑सादि॒त्यास् त्वा॒ परि॑ गृह्णन्तु॒ जाग॑तेन॒ छन्द॑सा

दे॒वस्य॑ सवि॒तुः स॒वे कर्म॑ कृण्वन्ति वे॒धस॑स् \

ऋ॒तम् अ॑स्य् ऋत॒सद॑नम् अस्य् ऋत॒श्रीर् अ॑सि

धा अ॑सि स्व॒धा अ॑सि \

उ॒र्वी चासि॒ वस्वी॑ चासि

पु॒रा क्रू॒रस्य॑ वि॒सृपो॑ विरप्शिन्न् उदा॒दाय॑ पृथि॒वीं जी॒रदा॑नु॒र् याम् ऐर॑यञ् च॒न्द्रम॑सि स्व॒धाभि॒स् तां धीरा॑सो अनु॒दृश्य॑ यजन्ते ॥

प्रत्यु॑ष्ट॒ँ रक्षः॒ प्रत्यु॑ष्टा॒ अरा॑तयस् \

अ॒ग्नेर् व॒स् तेजि॑ष्ठेन॒ तेज॑सा॒ निष् ट॑पामि

गो॒ष्ठम् मा निर् मृ॑क्षं वा॒जिनं॑ त्वा सपत्नस॒हँ सम् मा॑र्ज्मि

वाच॑म् प्रा॒णं चक्षुः॒ श्रोत्र॑म् प्र॒जां योनि॒म् मा निर् मृ॑क्षम् वा॒जिनीं॑ त्वा सपत्नसा॒हीँ सम् मा॑र्ज्मि \

आ॒शासा॑ना सौमन॒सम् प्र॒जाँ सौभा॑ग्यं त॒नूम् । अ॒ग्नेर् अनु॑व्रता भू॒त्वा सं न॑ह्ये सुकृ॒ताय॒ कम् \

सु॒प्र॒जस॑स् त्वा व॒यँ सु॒पत्नी॒र् उप॑ ॥

से॒दि॒म॒ । अग्ने॑ सपत्न॒दम्भ॑न॒म् अद॑ब्धासो॒ अदा॑भ्यम्

इ॒मं वि ष्या॑मि॒ वरु॑णस्य॒ पाशं॒ यम् अब॑ध्नीत सवि॒ता सु॒केतः॑ । धा॒तुश् च॒ योनौ॑ सुकृ॒तस्य॑ लो॒के स्यो॒नम् मे॑ स॒ह पत्या॑ करोमि॒

सम् आयु॑षा॒ सम् प्र॒जया॒ सम् अ॑ग्ने॒ वर्च॑सा॒ पुनः॑ । सम् पत्नी॒ पत्या॒हं ग॑छे सम् आ॒त्मा त॒नुवा॒ मम॑

मही॒नाम् पयो॒ऽस्य् ओष॑धीना॒ँ रस॒स् तस्य॒ तेऽक्षी॑यमाणस्य॒ निः ॥

व॒पा॒मि॒

म॒ही॒नाम् पयो॒ऽस्य् ओष॑धीना॒ँ रसोऽद॑ब्धेन त्वा॒ चक्षु॒षावे॑क्षे सुप्रजा॒स्त्वाय॒

तेजो॑ऽसि॒ तेजो॑ऽनु॒ प्रेह्य् अ॒ग्निस् ते॒ तेजो॒ मा वि नै॑त् \

अ॒ग्नेर् जि॒ह्वासि॑ सु॒भूर् दे॒वाना॑म् \

धाम्ने॑धाम्ने दे॒वेभ्यो॒ यजु॑षेयजुषे भव

शु॒क्रम् अ॑सि॒ ज्योति॑र् असि॒ तेजो॑ऽसि

दे॒वो वः॑ सवि॒तोत् पु॑ना॒त्व् अछि॑द्रेण प॒वित्रे॑ण॒ वसोः॒ सूर्य॑स्य र॒श्मिभिः॑

शु॒क्रं त्वा॑ शु॒क्रायां॒ धाम्ने॑धाम्ने दे॒वेभ्यो॒ यजु॑षेयजुषे गृह्णामि॒

ज्योति॑स् त्वा॒ ज्योति॑ष्य् अ॒र्चिस् त्वा॒र्चिषि॒ धाम्ने॑धाम्ने दे॒वेभ्यो॒ यजु॑षेयजुषे गृह्णामि

कृष्णो॑ऽस्य् आखरे॒ष्ठो॑ऽग्नये॑ त्वा॒ स्वाहा॒

वेदि॑र् असि ब॒र्हिषे॑ त्वा॒ स्वाहा॑

ब॒र्हिर् अ॑सि स्रु॒ग्भ्यस् त्वा॒ स्वाहा॑

दि॒वे त्वा॒न्तरि॑क्षाय त्वा पृथि॒व्यै त्वा॑

स्व॒धा पि॒तृभ्य॒ ऊर्ग् भ॑व बर्हि॒षद्भ्य॑स् \

ऊ॒र्जा पृ॑थि॒वीं ग॑छत॒

विष्णो॒ स्तूपो॑ऽसि \

ऊर्णा॑म्रदसं त्वा स्तृणामि स्वास॒स्थं दे॒वेभ्य॑स् \

ग॒न्ध॒र्वो॑ऽसि वि॒श्वाव॑सु॒र् विश्व॑स्मा॒द् ईष॑तो॒ यज॑मानस्य परि॒धिर् इ॒ड ई॑डि॒तस् \

इन्द्र॑स्य बा॒हुर् अ॑सि ॥

दक्षि॑णो॒ यज॑मानस्य परि॒धिर् इ॒ड ई॑डि॒तस् \

मि॒त्रावरु॑णौ त्वोत्तर॒तः परि॑ धत्तां ध्रु॒वेण॒ धर्म॑णा॒ यज॑मानस्य परि॒धिर् इ॒ड ई॑डि॒तः

सूर्य॑स् त्वा पु॒रस्ता॑त् पातु॒ कस्या॑श् चिद् अ॒भिश॑स्त्यास् \

वी॒तिहो॑त्रं त्वा कवे द्यु॒मन्त॒ँ सम् इ॑धीम॒ह्य् अग्ने॑ बृ॒हन्त॑म् अध्व॒रे

वि॒शो य॒न्त्रे स्थ॑स् \

वसू॑नाँ रु॒द्राणा॑म् आदि॒त्याना॒ँ सद॑सि सीद

जु॒हूर् उ॑प॒भृद् ध्रु॒वासि॑ घृ॒ताची॒ नाम्ना॑ प्रि॒येण॒ नाम्ना॑ प्रि॒ये सद॑सि सीद \

ए॒ता अ॑सदन्त् सुकृ॒तस्य॑ लो॒के

ता वि॑ष्णो पाहि

पा॒हि य॒ज्ञम् पा॒हि य॒ज्ञप॑तिम् पा॒हि मां य॑ज्ञ॒निय॑म् ॥

भुव॑नम् असि॒ वि प्र॑थस्व॒ \

अग्ने॒ यष्ट॑र् इ॒दं नमः॑ ।

जुह्व् एह्य् अ॒ग्निस् त्वा॑ ह्वयति देवय॒ज्यायै॒ \

उप॑भृ॒द् एहि॑ दे॒वस् त्वा॑ सवि॒ता ह्व॑यति देवय॒ज्यायै॒ \

अग्ना॑विष्णू॒ मा वा॒म् अव॑ क्रमिषम् \

वि जि॑हाथा॒म् मा मा॒ सं ता॑प्तम् \

लो॒कम् मे॑ लोककृतौ कृणुतम् \

विष्णो॒ स्थान॑म् असि \

इ॒त इन्द्रो॑ अकृणोद् वी॒र्या॑णि

समा॒रभ्यो॒र्ध्वो अ॑ध्व॒रो दि॑वि॒स्पृश॒म्

अह्रु॑तो य॒ज्ञो य॒ज्ञप॑तेस् \

इन्द्रा॑वा॒न्त् स्वाहा॑

बृ॒हद् भाः

पा॒हि मा॑ग्ने॒ दुश्च॑रिता॒द् आ मा॒ सुच॑रिते भज

म॒खस्य॒ शिरो॑ऽसि॒ सं ज्योति॑षा॒ ज्योति॑र् अङ्क्ताम् ॥

वाज॑स्य मा प्रस॒वेनो॑द्ग्रा॒भेणोद् अ॑ग्रभीत् । अथा॑ स॒पत्ना॒ँ इन्द्रो॑ मे निग्रा॒भेणाध॑राँ अकः ॥

उ॒द्ग्रा॒भं च॑ निग्रा॒भं च॒ ब्रह्म॑ दे॒वा अ॑वीवृधन् । अथा॑ स॒पत्ना॑न् इन्द्रा॒ग्नी मे॑ विषू॒चीना॒न् व्य॑स्यताम् ॥

वसु॑भ्यस् त्वा रु॒द्रेभ्य॑स् त्वादि॒त्येभ्य॑स् त्वा \

अ॒क्तँ रिहा॑णा वि॒यन्तु॒ वयः॑

प्र॒जां योनि॒म् मा निर् मृ॑क्षम्

आ प्या॑यन्ता॒म् आप॒ ओष॑धयस् \

म॒रुता॒म् पृष॑तय स्थ

दि॒वम् ॥

ग॒छ॒ ततो॑ नो॒ वृष्टि॒म् एर॑य \

आयु॒ष्पा अ॑ग्ने॒ऽस्य् आयु॑र् मे पाहि

चक्षु॒ष्पा अ॑ग्नेऽसि॒ चक्षु॑र् मे पाहि

ध्रु॒वासि॒

यम् प॑रि॒धिम् प॒र्यध॑त्था॒ अग्ने॑ देव प॒णिभि॑र् वी॒यमा॑ण॒स् तं त॑ ए॒तम् अनु॒ जोष॑म् भरामि॒ नेद् ए॒ष त्वद् अ॑पचे॒तया॑तै

य॒ज्ञस्य॒ पाथ॒ उप॒ सम् इ॑तम् \

स॒ँस्रा॒वभा॑गा स्थे॒षा बृ॒हन्तः॑ प्रस्तरे॒ष्ठा ब॑र्हि॒षद॑श् च ॥

दे॒वा इ॒मां वाच॑म् अ॒भि विश्वे॑ गृ॒णन्त॑ आ॒सद्या॒स्मिन् ब॒र्हिषि॑ मादयध्वम्

अ॒ग्नेर् वा॒म् अप॑न्नगृहस्य॒ सद॑सि सादयामि

सु॒म्नाय॑ सुम्निनी सु॒म्ने मा॑ धत्तम् \

धु॒रि धु॒र्यौ॑ पात॒म्

अग्ने॑ऽदब्धायोऽशीततनोपा॒हि मा॒द्य दि॒वः पा॒हि प्रसि॑त्यै पा॒हि दुरि॑ष्ट्यै पा॒हि दु॑रद्म॒न्यै पा॒हि दुश्च॑रितात् \

अवि॑षं नः पि॒तुं कृ॑णु सु॒षदा॒ योनि॒ँ स्वाहा॒

देवा॑ गातुविदो गा॒तुं वि॒त्त्वा गा॒तुम् इ॑त॒

मन॑सस् पत इ॒मं नो॑ देव दे॒वेषु॑ य॒ज्ञँ स्वाहा॑ वा॒चि स्वाहा॒ वाते॑ धाः ॥

उ॒भा वा॑म् इन्द्राग्नी आहु॒वध्या॑ उ॒भा राध॑सः स॒ह मा॑द॒यध्यै॑ । उ॒भा दा॒तारा॑व् इ॒षाँ र॑यी॒णाम् उ॒भा वाज॑स्य सा॒तये॑ हुवे वाम् ॥

अश्र॑व॒ँ हि भू॑रि॒दाव॑त्तरा वां॒ विजा॑मातुर् उ॒त वा॑ घा स्या॒लात् । अथा॒ सोम॑स्य॒ प्रय॑ती यु॒वभ्या॒म् इन्द्रा॑ग्नी॒ स्तोमं॑ जनयामि॒ नव्य॑म् ॥

इन्द्रा॑ग्नी नव॒तिम् पुरो॑ दा॒सप॑त्नीर् अधूनुतम् । सा॒कम् एके॑न॒ कर्म॑णा ॥

शुचिं॒ नु स्तोमं॒ नव॑जातं अ॒द्येन्द्रा॑ग्नी वृत्रहणा जु॒षेथा॑म् ॥

उ॒भा हि वा॑ँ सु॒हवा॒ जोह॑वीमि॒ ता वाज॑ँ स॒द्य उ॑श॒ते धेष्ठा॑ ॥

व॒यम् उ॑ त्वा पथस् पते॒ रथं॒ न वाज॑सातये । धि॒ये पू॑षन्न् अयुज्महि ॥

प॒थस्प॑थः॒ परि॑पतिं वच॒स्या कामे॑न कृ॒तो अ॑भ्य् आ॑नड् अ॒र्कम् । स नो॑ रासच् छु॒रुध॑श् च॒न्द्राग्रा॒ धियं॑ धियँ सीषधाति॒ प्र पू॒षा ॥

क्षेत्र॑स्य॒ पति॑ना व॒यं हि॒तेन॑व जयामसि । गाम् अश्व॑म् पोषयि॒त्न्व् आ स नः॑ ॥

मृ॒डा॒ती॒दृशे॑ ॥

क्षेत्र॑स्य पते॒ मधु॑मन्तम् ऊ॒र्मिं धे॒नुर् इ॑व॒ पयो॑ अ॒स्मासु॑ धुक्ष्व । म॒धु॒श्चुतं॑ घृ॒तम् इ॑व॒ सुपू॑तम् ऋ॒तस्य॑ नः॒ पत॑यो मृडयन्तु ॥

अग्ने॒ नय॑ सु॒पथा॑ रा॒ये अ॒स्मान् विश्वा॑नि देव॒ वयु॑नानि वि॒द्वान् । यु॒यो॒ध्य् अ॑स्मज् जु॑हुरा॒णम् एनो॒ भूयि॑ष्ठां ते॒ नमौ॑क्तिं विधेम ॥

आ दे॒वाना॒म् अपि॒ पन्था॑म् अगन्म॒ यच् छ॒क्नवा॑म॒ तद् अनु॒ प्रवो॑ढुम् । अ॒ग्निर् वि॒द्वान्त् स य॑जात् ॥

सेद् उ॒ होता॒ सो अ॑ध्व॒रान्त् स ऋ॒तून् क॑ल्पयाति ॥

यद् वाहि॑ष्ठं॒ तद् अ॒ग्नये॑ बृ॒हद् अ॑र्च विभावसो । महि॒षीव॒ त्वद् र॒यिस् त्वद् वाजा॒ उद् ई॑रते ॥

अग्ने॒ त्वम् पा॑रया॒ नव्यो॑ अ॒स्मान्त् स्व॒स्तिभि॒र् अति॑ दु॒र्गाणि॒ विश्वा॑ । पूश् च॑ पृ॒थ्वी ब॑हु॒ला न॑ उ॒र्वी भवा॑ तो॒काय॒ तन॑याय॒ शं योः ॥

त्वम् अ॑ग्ने व्रत॒पा अ॑सि दे॒व आ मर्त्ये॒ष्व् आ । त्वं य॒ज्ञेष्व् ईड्यः॑ ॥

यद् वो॑ व॒यम् प्र॑मि॒नाम॑ व्र॒तानि॑ वि॒दुषां॑ देवा॒ अवि॑दुष्टरासः । अग्नि॒ष् टद् विश्व॒म् आ पृ॑णाति वि॒द्वान् येभि॑र् दे॒वां ऋ॒तुभिः॑ क॒ल्पया॑ति ॥

