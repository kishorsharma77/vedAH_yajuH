+++
title = "प्रश्नः-5"

+++
यद् एके॑न सꣳस्था॒पय॑ति य॒ज्ञस्य॒ संत॑त्या॒ अवि॑छेदाय \

ऐ॒न्द्राः प॒शवो॒ ये मु॑ष्क॒रास् \

यद् ऐ॒न्द्राः सन्तो॒ऽग्निभ्य॑ आल॒भ्यन्ते॑ दे॒वता॑भ्यः स॒मदं॑ दधाति \

आग्ने॒यीस् त्रि॒ष्टुभो॑ याज्यानुवा॒क्याः॑ कुर्यात् \

यद् अ॑ग्ने॒यीस् तेना॑ग्ने॒यास् \

यत् त्रि॒ष्टुभ॒स् तेनै॒न्द्राः

समृ॑द्ध्यै॒

न दे॒वता॑भ्यः स॒मदं॑ दधाति

वा॒यवे॑ नि॒युत॑वे तूप॒रम् आ ल॑भते॒ तेजो॒ऽग्नेर् वा॒युस्

तेज॑स ए॒ष आ ल॑भ्यते॒

तस्मा॑द् य॒द्रिय॑ङ् वा॒युः ॥

वाति॑ त॒द्रिय॑ङ्ङ् अ॒ग्निर् द॑हति॒

स्वम् ए॒व तत् तेजोऽन्व् ए॑ति॒

यन् न नि॒युत्व॑ते॒ स्याद् उन् मा॑द्ये॒द् यज॑मानस् \

नि॒युत्व॑ते भवति॒ यज॑मान॒स्यानु॑न्मादाय

वायु॒मती॑ श्वे॒तव॑ती याज्यानुवा॒क्ये॑ भवतः

सतेज॒स्त्वाय॑

हिरण्यग॒र्भः {F सम्} {W सं} {ग्लोस् सम्} अ॑वर्त॒ताग्र॒ इत्य् आ॑घा॒रम् आ घा॑रयति

प्र॒जाप॑ति॒र् वै हि॑रण्यग॒र्भः

प्र॒जाप॑तेर् अनुरूप॒त्वाय॒

सर्वा॑णि॒ वा ए॒ष रू॒पाणि॑ पशू॒नाम् प्रत्य् आ ल॑भ्यते॒

यच् छ्म॑श्रुण॒स् तत् ॥

पुरु॑षाणाꣳ रू॒पम् \

यत् तू॑प॒रस् तद् अश्वा॑नाम् \

यद् अ॒न्यतो॑द॒न् तद् गवा॑म् \

यद् अव्या॑ इव श॒फास् तद् अवी॑नाम् \

यद् अ॒जस् तद् अ॒जाना॑म् \

वा॒युर् वै प॑शू॒नाम् प्रि॒यं धाम॒

यद् वा॑य॒व्यो॑ भव॑त्य् ए॒तम् ए॒वैन॑म् अ॒भि सं॑जाना॒नाः प॒शव॒ उप॑ तिष्ठन्ते

वाय॒व्यः॑ का॒र्या3ः प्रा॑जाप॒त्या3 इत्य् आ॑हुस् \

यद् वा॑य॒व्यं॑ कु॒र्यात् प्र॒जाप॑तेर् इयात् \

यत् प्रा॑जाप॒त्यं कु॒र्याद् वा॒योः ॥

इ॒या॒त् \

यद् वा॑य॒व्यः॑ प॒शुर् भव॑ति॒ तेन॑ वा॒योर् नैति॒

यत् प्रा॑जाप॒त्यः पु॑रो॒डाशो॒ भव॑ति॒ तेन॑ प्रा॒जाप॑ते॒र् नैति॒

यद् द्वाद॑शकपाल॒स् तेन॑ वैश्वान॒रान् नैति॑ \

आग्नावैष्ण॒वम् एका॑दशकपालं॒ निर् व॑पति दीक्षि॒ष्यमा॑णस् \

अ॒ग्निः सर्वा॑ दे॒वता॒ विष्णु॑र् य॒ज्ञस् \

दे॒वता॑श् चै॒व य॒ज्ञं चा र॑भते \

अ॒ग्निर् अ॑व॒मो दे॒वता॑नां॒ विष्णुः॑ पर॒मस् \

यद् आ॑ग्नावैष्ण॒वम् एका॑दशकपालं नि॒र्वप॑ति दे॒वताः॑ ॥

ए॒वोभ॒यतः॑ परि॒गृह्य॒ यज॑मा॒नोऽव॑ रुन्द्धे

पुरो॒डाशे॑न॒ वै दे॒वा अ॒मुष्मिँ॑ लो॒क आ॑र्धुवञ् च॒रुणा॒स्मिन्

यः का॒मये॑त \

अमुष्मिँ लो॒क ऋ॑ध्नुया॒म् इति॒ स पु॑रो॒डाशं॑ कुर्वीत \

अ॒मुष्मि॑न्न् ए॒व लि॒क ऋ॑ध्नोति॒

यद् अ॒ष्टाक॑पाल॒स् तेना॒ग्नेयस् \

यत् त्रि॑कपा॒लस् तेन॑ वैष्ण॒वः

समृ॑द्ध्यै॒

यः का॒मये॑त \

अ॒स्मिँ लो॒क ऋ॑ध्नुया॒म् इति॒ स च॒रुं कु॑र्वीत \

अ॒ग्नेर् घृ॒तं विष्णो॑स् तण्डु॒लास्

तस्मा॑त् ॥

च॒रुः का॒र्यस् \

अ॒स्मिन्न् ए॒व लो॒क ऋ॑ध्नोति \

आदि॒त्यो भ॑वति \

इ॒यं वा अदि॑तिस् \

अ॒स्याम् ए॒व प्रति॑ तिष्ठ॒त्य् अथो॑ अ॒स्याम् ए॒वाधि॑ य॒ज्ञं त॑नुते॒

यो वै सं॑वत्स॒रम् उख्य॒म् अभृ॑त्वा॒ग्निं चि॑नु॒ते यथा॑ सा॒मि गर्भो॑ऽव॒पद्य॑ते ता॒दृग् ए॒व तत् \

आर्ति॒म् आर्छे॑त् \

वै॒श्वा॒न॒रं द्वाद॑शकपालम् पु॒रस्ता॒न् निर् व॑पेत्

संवत्स॒रो वा अ॒ग्निर् वै॑श्वान॒रस् \

यथा॑ संवत्स॒रम् आ॒प्त्वा ॥

का॒ल आग॑ते वि॒जाय॑त ए॒वम् ए॒व सं॑वत्स॒रम् आ॒प्त्वा का॒ल आग॑ते॒ऽग्निं चि॑नुते

नार्ति॒म् आर्छ॑ति \

ए॒षा वा अ॒ग्नेः प्रि॒या त॒नूर् यद् वै॑श्वान॒रः

प्रि॒याम् ए॒वास्य॑ त॒नुव॒म् अव॑ रुन्द्धे

त्रीण्य् ए॒तानि॑ हवीꣳषि भवन्ति॒

त्रय॑ इ॒मे लो॒कास् \

ए॒षां लो॒काना॒ꣳ रोहा॑य ॥

प्र॒जाप॑तिः प्र॒जाः सृ॒ष्ट्वा प्रे॒णानु॒ प्रावि॑शत्

ताभ्यः॒ पुनः॒ सम्भ॑वितुं॒ नाश॑क्नो॒त्

सो॑ऽब्रवीत् \

ऋ॒ध्नव॒द् इत् स यो मे॒ऽतः पुनः॑ संचिञव॒द् इति॒

तं दे॒वाः सम् अ॑चिन्व॒न्

ततो॒ वै त आ॑र्ध्नुव॒न्

यत् स॒मचि॑न्व॒न् तच् चित्य॑स्य चित्य॒त्वम् \

य ए॒वं वि॒दान् अ॒ग्निं चि॑नु॒त ऋ॒ध्नोत्य् ए॒व

कस्मै॒ कम् अ॒ग्निश् ची॑यत॒ इत्य् आ॑हुस् \

अ॒ग्नि॒वान् ॥

अ॒सा॒नीति॒ वा अ॒ग्निश् ची॑यते \

अग्नि॒वान् ए॒व भ॑वति॒

कस्मै॒ कम् अ॒ग्निश् ची॑यत॒ इत्य् आ॑हुस् \

दे॒वा मा॑ वेद॒न्न् इति॒ वा अ॒ग्निश् ची॑यते

वि॒दुर् ए॑नं दे॒वाः

कस्मै॒ कम् अ॒ग्निश् ची॑यत॒ इत्य् आ॑हुस् \

गृ॒ह्य् अ॑सा॒नीति॒ वा अ॒ग्निश् ची॑यते

गृ॒ह्य् ए॑व भ॑वति॒

कस्मै॒ कम् अ॒ग्निश् ची॑यत॒ इत्य् आ॑हुः

पशु॒मान् अ॑सा॒नीति॒ वा अ॒ग्निः ॥

ची॒य॒ते॒

प॒शु॒मान् ए॒व भ॑वति॒

कस्मै॒ कम् अ॒ग्निश् ची॑यत॒ इत्य् आ॑हुः

स॒प्त मा॒ पुरु॑षा॒ उप॑ जीवा॒न् इति॒ वा अ॒ग्निश् ची॑यते॒

त्रयः॒ प्राञ्च॒स् त्रयः॑ प्र॒त्यञ्च॑ आ॒त्मा स॑प्त॒म ए॒ताव॑न्त ए॒वैन॑म् अ॒मुष्मिँ॑ लो॒क उप॑ जीवन्ति

प्र॒जाप॑तिर् अ॒ग्निम् अ॑चिकीषत॒

तम् पृ॑थि॒व्य् अ॑ब्रवीत् \

न मय्य् अ॒ग्निं चे॑ष्य॒सेति॑ मा धक्ष्यति॒ सा त्वा॑तिद॒ह्यमा॑ना॒ वि ध॑विष्ये ॥

स पापी॑यान् भविष्य॒सीति॒

सो॑ऽब्रवी॒त्

तथा॒ वा अ॒हं क॑रिष्यामि॒ यथा॑ त्वा॒ नाति॑ध॒क्ष्यतीति॒

स इ॒माम् अ॒भ्य् अ॑मृशत्

प्र॒जाप॑तिस् त्वा सादयतु॒ तया॑ दे॒वत॑याङ्गिर॒स्वद् ध्रु॒वा सी॑द॒ \

इति॑ \

इ॒माम् ए॒वेष्ट॑कां कृ॒त्वोपा॑ध॒त्तान॑तिदाहाय॒

यत् प्रत्य् अ॒ग्निं चि॑न्वी॒त तद् अ॒भि मृ॑शेत्

प्र॒जाप॑तिस् त्वा सादयतु॒ तया॑ दे॒वत॑याङ्गिर॒स्वद् ध्रु॒वा सी॑द ॥

इति॑ \

इ॒माम् ए॒वष्ट॑कां कृ॒त्वोप॑ ध॒त्तेऽन॑तिदाहाय

प्र॒जाप॑तिर् अकामयत॒

प्र जा॑ये॒येति॒

स ए॒तम् उख्य॑म् अपश्य॒त्

तꣳ सं॑वत्स॒रम् अ॑बिभ॒स्

ततो॒ वै स प्राजा॑यत॒

तस्मा॑त् संवत्स॒रम् भा॒र्यः॑ प्रैव जा॑यते॒

तं वस॑वोऽब्रुवन्

प्र त्वम् अ॑जनिष्ठा व॒यम् प्र जा॑यामहा॒ इति॒

तं वसु॑भ्यः॒ प्राय॑छ॒त्

तं त्रीण्य् अहा॑न्य् अबिभरु॒स्

तेन॑ ॥

त्रीणि॑ च श॒तान्य् असृ॑जन्त॒ त्रय॑स्त्रिꣳशतं च॒

तस्मा॑त् त्र्य॒हम् भा॒र्यः॑ प्रैव जा॑यते

तान् रु॒द्रा अ॑ब्रुवन्

प्र यू॒यम् अ॑जनिढ्वं व॒यम् प्र जा॑यामहा॒ इति॒

तꣳ रु॒द्रेभ्यः॒ प्राय॑छ॒न्

तꣳ षड् अहा॑न्य् अबिभरु॒स्

तेन॒ त्रीणि॑ च श॒तान्य् असृ॑जन्त॒ त्रय॑स्त्रिꣳशतं च॒

तस्मा॑त् षड॒हम् भा॒र्यः॑ प्रैव जा॑यते

तान् आ॑दि॒त्या अ॑ब्रुवन्

प्र यू॒यम् अ॑जनिढ्वं व॒यम् ॥

प्र जा॑यामहा॒ इति॒

तम् आ॑दि॒त्येभ्यः॒ प्राय॑छ॒न्

तं द्वाद॒शाहा॑न्य् अबिभरु॒स्

तेन॒ त्रीणि॑ च श॒तान्य् असृ॑जन्त॒ त्रय॑स्त्रिꣳशतं च॒

तस्मा॑द् द्वादशा॒हम् भा॒र्यः॑ प्रैव जा॑यते॒

तेनै॒व ते स॒हस्र॑म् असृजन्तो॒खाꣳ स॑हस्रत॒मीम् \

य ए॒वम् उख्य॑ꣳ साह॒स्रं वेद॒ प्र स॑हस्रम् प॒शून् आ॑प्नोति ॥

यजु॑षा॒ {F वा} {W वा॑} {ग्लोस् वा} ए॒षा क्रि॑यते॒ यजु॑षा पच्यते॒ यजु॑षा॒ वि मु॑च्यते॒ यद् उ॒खा

सा वा ए॒षैतर्हि॑ या॒तया॑म्नी॒ सा न पुनः॑ प्र॒युज्येत्य् आ॑हुस् \

अग्ने॑ यु॒क्ष्वा हि ये तव॑ यु॒क्ष्वा हि दे॑व॒हूत॑मा॒ꣳ इत्य् उ॒खायां॑ जुहोति॒

तेनै॒वैना॒म् पुनः॒ प्र यु॑ङ्क्ते॒ तेनाया॑तयाम्नी॒

यो वा अ॒ग्निं यो॒ग आग॑ते यु॒नक्ति॑ यु॒ङ्क्ते यु॑ञ्जा॒नेषु॒ \

अग्ने॑ ॥

यु॒क्ष्वा हि ये तव॑ यु॒क्ष्वा हि दे॑व॒हूत॑मा॒ꣳ इत्य् आ॑ह \

ए॒ष वा अ॒ग्नेर् योग॒स्

तेनै॒वैनं॑ युनक्ति यु॒ङ्क्ते यु॑ञ्जा॒नेषु॑

ब्रह्मवा॒दिनो॑ वदन्ति॒

न्य॑ङ्ङ् अ॒ग्निश् चे॑त॒व्या3 उ॑त्ता॒ना3 इति॒

वय॑सां॒ वा ए॒ष प्र॑ति॒मया॑ चीयते॒ यद् अ॒ग्निस् \

यन् न्य॑ञ्चं चिनु॒यात् पृ॑ष्टि॒त ए॑न॒म् आहु॑तय ऋछेयुस् \

यद् उ॑त्ता॒नं न पति॑तुꣳ शक्नुया॒द् असु॑वर्ग्योऽस्य स्यात्

प्रा॒चीन॑म् उत्ता॒नम् ॥

पु॒रु॒ष॒शी॒षम् उप॑ दधाति मुख॒त ए॒वैन॒म् आहु॑तय ऋछन्ति॒ नोत्ता॒नं चि॑नुते सुव॒र्ग्यो॑ऽस्य भवति

सौ॒र्या जु॑होति॒ चक्षु॑र् ए॒वास्मि॒न् प्रति॑ दधाति॒

द्विर् जु॑होति॒ द्वे हि चक्षु॑षी

समा॒न्या जु॑होति समा॒नꣳ हि चक्षुः॒ समृ॑द्ध्यै

देवासु॒राः संय॑त्ता आस॒न्

ते वा॒मं वसु॒ सं न्य् अ॑दधत॒

तद् दे॒वा वा॑म॒भृता॑वृञ्जत॒

तद् वा॑म॒भृतो॑ वामभृ॒त्त्वम् \

यद् वा॑म॒भृत॑म् उप॒दधा॑ति वा॒मम् ए॒व तया॒ वसु॒ यज॑मानो॒ भ्रातृ॑व्यस्य वृङ्क्ते॒

हिर॑ण्यमूर्ध्नी भवति॒

ज्योति॒र् वै हिर॑ण्यं॒ ज्योति॑र् वा॒मम् \

ज्योति॑षै॒वास्य॒ ज्योति॑र् वा॒मं वृ॑ङ्क्ते

द्विय॒जुर् भ॑वति॒ प्रति॑ष्ठित्यै ॥

आपो॒ वरु॑णस्य॒ पत्न॑य आस॒न् ता अ॒ग्निर् अ॒भ्य् अ॑ध्याय॒त् ताः सम् अ॑भव॒त् तस्य॒ रेतः॒ परा॑पत॒त् तद् इ॒यम् अ॑भव॒द् यद् द्वि॒तीय॑म् प॒राप॑त॒त् तद् अ॒साव् अ॑भवद् इ॒यं वै वि॒राड् अ॒सौ { स्व॑राड् ^ स्व॒राज् }

यद् वि॒राजा॑व् उप॒दधा॑ती॒मे ए॒वोप॑ धत्ते॒

यद् वा अ॒सौ रेतः॑ सि॒ञ्चति॒ तद् अ॒स्याम् प्रति॑ तिष्ठति॒ तत् प्र जा॑यते॒ ता ओष॑धयः ॥

वी॒रुधो॑ भवन्ति॒ ता अ॒ग्निर् अ॑त्ति॒ य ए॒वं वेद॒ प्रैव जा॑यतेऽन्ना॒दो भ॑वति॒ यो रे॑त॒स्वी स्यात् प्र॑थ॒मायां॒ तस्य॒ चित्या॑म् उ॒भे उप॑ दध्याद् इ॒मे ए॒वास्मै॑ स॒मीची॒ रेतः॑ सिञ्चतो॒ यः सि॒क्तरे॑ताः॒ स्यात् प्र॑थ॒मायां॒ तस्य॒ चित्या॑म् अ॒न्याम् उप॑ दध्याद् उत्त॒माया॑म् अ॒न्याꣳ रेत॑ ए॒वास्य॑ सि॒क्तम् आ॒भ्याम् उ॑भ॒यतः॒ परि॑ गृह्णाति

संवत्स॒रं न कम् ॥

च॒न प्र॒त्यव॑रोहे॒न् न हीमे कं च॒न प्र॑त्यव॒रोह॑त॒स् तद् ए॑नयोर् व्र॒तम् \

यो वा अप॑शीर्षाणम् अ॒ग्निं चि॑नु॒तेऽप॑शीर्षा॒मुष्मिँ॑ लो॒के भ॑वति॒ यः सशी॑र्षाणं चिनु॒ते सशी॑र्षा॒मुष्मिँ॑ लो॒के भ॑वति॒

चित्तिं॑ जुहोमि॒ मन॑सा घृ॒तेन॒ यथा॑ दे॒वा इ॒हागम॑न् वी॒तिहो॑त्रा ऋता॒वृधः॑ समु॒द्रस्य॑ व॒युन॑स्य॒ पत्म॑ञ् जुहोमि वि॒श्वक॑र्मणे॒ विश्वाहाम॑र्त्यꣳ ह॒विर् इति॑ स्वयमातृ॒ण्णाम् उ॑प॒धाय॑ जुहोति ॥

ए॒तद् वा अ॒ग्नेः शिरः॒ सशी॑र्षाणम् ए॒वाग्निं चि॑नुते॒ सशी॑र्षा॒मुष्मिँ॑ लो॒के भ॑वति॒ य ए॒वं वेद॑

सुव॒र्गाय॒ वा ए॒ष लो॒काय॑ चीयते॒ यद् अ॒ग्निस् तस्य॒ यद् अय॑थापूर्वं क्रि॒यतेऽसु॑वर्ग्यम् अस्य॒ तत् सु॑व॒र्ग्यो॑ऽग्निस् \

चिति॑म् उप॒धाया॒भि मृ॑शेत् \

चित्ति॒म् अचि॑त्तिं चिनव॒द् वि वि॒द्वान् पृ॒ष्ठेव॑ वी॒ता वृ॑जि॒ना च॒ मर्ता॑न् रा॒ये च॑ नः स्वप॒त्याय॑ देव॒ दितिं॑ च॒ रास्वादि॑तिम् उरु॒ष्येति॑ यथापू॒र्वम् ए॒वैना॒म् उप॑ धत्ते

प्राञ्च॑म् एनं चिनुते सुव॒र्ग्यो॑ऽस्य भवति ॥

वि॒श्वक॑र्मा दि॒शाम् पतिः॒ स नः॑ प॒शून् पा॑तु॒ सो॑ऽस्मान् पा॑तु॒ तस्मै॒ नमः॑

प्र॒जाप॑ती रु॒द्रो वरु॑णो॒ऽग्निर् दि॒शाम् पतिः॒ स नः॑ प॒शून् पा॑तु॒ सो॑ऽस्मान् पा॑तु॒ तस्मै॒ नम॑स् \

ए॒ता वै दे॒वता॑ ए॒तेषा॑म् पशू॒नाम् अधि॑पतयस्

ताभ्यो॒ वा ए॒ष आ वृ॑श्च्यते॒ यः प॑शुशी॒र्षाण्य् उ॑प॒दधा॑ति

हिरण्येष्ट॒का उप॑ दधाति \

ए॒ताभ्य॑ ए॒व दे॒वता॑भ्यो॒ नम॑स् करोति

ब्रह्मवा॒दिनः॑ ॥

व॒द॒न्ति॒ \

अ॒ग्नौ ग्रा॒म्यान् प॒शून् प्र द॑धाति शु॒चार॒ण्यान् अ॑र्पयति॒ किं तत॒ उच् छि॑ꣳष॒तीति॒

यद् धि॑रण्येष्ट॒का उ॑प॒दधा॑त्य् अ॒मृतं॒ वै हिर॑ण्यम् अ॒मृते॑नै॒व ग्रा॒म्येभ्यः॑ प॒शुभ्यो॑ भेष॒जं क॑रोति॒ नैना॑न् हिनस्ति

प्रा॒णो वै प्र॑थ॒मा स्व॑यमातृ॒ण्णा व्या॒नो द्वि॒तीया॑पा॒नस् तृ॒तीया॒ \

अनु॒ प्राण्या॑त् प्रथ॒माꣳ स्व॑यमातृ॒ण्णाम् उ॑प॒धाय॑

प्राणेनै॒व प्रा॒णꣳ सम् अ॑र्धयति

व्य् अ॑न्यात् ॥

द्वि॒तीया॑म् उप॒धाय॑

व्या॒नेनै॒व व्या॒नꣳ सम् अ॑र्धयति॒ \

अपा॑न्यात् तृ॒तीया॑म् उप॒धाय॑ \

अपा॒नेनै॒वापा॒नꣳ सम् अ॑र्धयति॒ \

अथो॑ प्रा॒णैर् ए॒वैन॒ꣳ सम् इ॑न्द्धे

भूर् भुवः॒ सुव॒र् इति॑ स्वयमातृ॒ण्णा उप॑ दधति \

इ॒मे वै लो॒काः स्व॑यमातृ॒ण्णास् \

ए॒ताभिः॒ खलु॒ वै व्याहृ॑तीभिः प्र॒जाप॑तिः॒ प्राजा॑यत॒

यद् ए॒ताभि॒र् व्याहृ॑तीभिः स्वयमातृ॒ण्णा उ॑प॒दधा॑ती॒मान् ए॒व लो॒कान् उ॑प॒धायै॒षु ॥

लो॒केष्व् अधि॒ प्र जा॑यते

प्रा॒णाय॑ व्या॒नाया॑पा॒नाय॑ वा॒चे त्वा॒ चक्षु॑षे त्वा॒ तया॑ दे॒वत॑याङ्गिर॒स्वद् ध्रु॒वा सी॑द \

अ॒ग्निना॒ वै दे॒वाः सु॑व॒र्गं लो॒कम् अ॑जिगाꣳस॒न्

तेन॒ पति॑तुं॒ नाश॑क्नुव॒न्

त ए॒ताश् चत॑स्रः स्वयमातृ॒ण्णा अ॑पश्यन्

ता दि॒क्षूपा॑दधत॒

तेन॑ स॒र्वत॑श्चक्षुषा सुव॒र्गं लो॒कम् आ॑य॒न्

यच् चत॑स्रः स्वयमातृ॒ण्णा दि॒क्षूप॒दधा॑ति स॒र्वत॑श्चक्षुषै॒व तद् अ॒ग्निना॒ यज॑मानः सुव॒र्गं लो॒कम् ए॑ति ॥

अग्न॒ आ या॑हि वी॒तये॒ \

इत्य् आ॒हाह्व॑तै॒वैन॑म्

अ॒ग्निं दू॒तं वृ॑णीमहे॒ \

इत्य् आ॑ह हु॒त्वैवैनं॑ वृणीते \

अ॒ग्निना॒ग्निः सम् इ॑ध्यते॒ \

इत्य् आ॑ह॒ सम् इ॑न्द्ध ए॒वैन॑म्

अ॒ग्निर् वृ॒त्राणि॑ जङ्घनत् \

इत्य् आ॑ह॒ समि॑द्ध ए॒वास्मि॑न्न् इन्द्रि॒यं द॑धाति \

अ॒ग्ने स्तोम॑म् मनामहे॒ \

इत्य् आ॑ह मनु॒त ए॒वैन॑म्

ए॒तानि॒ वा अह्ना॑ꣳ रू॒पाणि॑ ॥

अ॒न्व॒हम् ए॒वैनं॑ चिनुते॒ \

अवा॑ह्नाꣳ रू॒पाणि॑ रुन्द्धे

ब्रह्मवा॒दिनो॑ वदन्ति॒

कस्मा॑त् स॒त्याद् यातया॑म्नीर् अ॒न्या इष्ट॑का॒ अय॑तयाम्नी लोकम्पृ॒णेत्य् ऐ॑न्द्रा॒ग्नी हि बा॑र्हस्प॒त्येति॑ ब्रूयात् \

इ॒न्द्रा॒ग्नी च॒ हि दे॒वाना॒म् बृह॒स्पति॒श् चाया॑तयामानस् \

अ॒नु॒च॒रव॑ती भवति॒ \

अजा॑मित्वाय \

अनु॒ष्टुभानु॑ चरति \

आ॒त्मा वै लो॑कम्पृ॒णा प्रा॒णो॑ऽनु॒ष्टुप् तस्मा॑त् प्रा॒णःसर्वा॒ण्य् अङ्गा॒न्य् अनु॑ चरति

ता अ॑स्य॒ सूद॑दोहसः ॥

इत्य् आ॑ह॒

तस्मा॒त् परु॑षिपरुषि॒ रसः॒

सोम॑ꣳ श्रीणन्ति॒ पृशु॑नय॒ इत्य् आ॑ह॒ \

अन्नं॒ वै पृश्न्य् अन्न॑म् ए॒वाव॑ रुन्द्धे \

अ॒र्को वा अ॒ग्निर् अ॒क्रोऽन्न॒म् अन्न॑म् ए॒वाव॑ रुन्द्धे॒

जन्म॑न् दे॒वानां॒ विश॑स् तृ॒ष्व् आ रो॑च॒ने दि॒व इत्य् आ॑ह \

इ॒मान् ए॒वास्मै॑ लो॒काञ् ज्योति॑ष्मतः करोति॒

यो वा इष्ट॑कानाम् प्रति॒ष्ठां वेद॒ प्रत्य् ए॒व ति॑ष्ठति॒

तया॑ दे॒वत॑याङ्गिर॒स्वद् ध्रु॒वा सी॒देत्य् आ॑ह \

ए॒षा वा इष्ट॑कानाम् प्रति॒ष्ठा य ए॒वं वेद॒ प्रत्य् ए॒व ति॑ष्ठति ॥

सु॒व॒र्गाय॒ वा ए॒ष लो॒काय॑ चीयते॒ यद् अ॒ग्निस् \

वज्र॑ एकाद॒शिनी॒

यद् अ॒ग्नाव् ए॑काद॒शिनी॑म् मिनु॒याद् वज्रे॑णैनꣳ सुव॒र्गाल् लो॒काद् अ॒न्तर् द॑ध्यात् \

यन् न मि॑नु॒यात् स्वरु॑भिः प॒शून् व्य् अ॑र्धयेत् \

ए॒क॒यू॒पम् मि॑नोति॒

नैनं॒ वज्रे॑ण सुव॒र्गाल् लो॒काद् अ॑न्त॒र्दधा॑ति॒ न स्वरु॑भिः प॒शून् व्य् अ॑र्धयति॒

वि वा ए॒ष इ॑न्द्रि॒येण॑ वी॒र्ये॑णर्ध्यते॒ यो॑ऽग्निं चि॒न्वन्न् अ॑धि॒क्राम॑ति \

ऐन्द्रि॒या ॥

ऋ॒चाक्रम॑ण॒म् प्रतीष्ट॑का॒म् उप॑ दध्यात् \

नेन्द्रि॒येण॑ वी॒र्ये॑ण॒ व्य् ऋध्य॒ते॒

रु॒द्रो वा ए॒ष यद् अ॒ग्निस्

तस्य॑ ति॒स्रः श॑र॒व्याः॑ प्र॒तीची॑ ति॒रश्च्य् अ॒नूची॑

ताभ्यो॒ वा ए॒ष आ वृ॑श्च्यते॒ यो॑ऽग्निं चि॑नु॒ते \

अ॒ग्निं चि॒त्वा ति॑सृध॒न्वम् अया॑चितम् ब्राह्म॒णाय॑ दद्यात्

ताभ्य॑ ए॒व नम॑स् करोति॒ \

अथो॒ ताभ्य॑ ए॒वात्मानं॒ निष् क्री॑नीते॒

यत् ते॑ रुद्र पु॒रः ॥

धनु॒स् तद् वातो॒ अनु॑ वातु ते॒

तस्मै॑ ते रुद्र संवत्स॒रेण॒ नम॑स् करोमि॒

यत् ते॑ रुद्र दक्षि॒णा धनु॒स् तद् वातो॒ अनु॑ वातु ते॒

तस्मै॑ ते रुद्र परिवत्स॒रेण॒ नम॑स् करोमि॒

यत् ते॑ रुद्र प॒श्चाद् धनु॒स् तद् वातो॒ अनु॑ वातु ते॒

तस्मै॑ ते रुद्रेदावत्स॒रेण॒ नम॑स् करोमि॒

यत् ते॑ रुद्रोत्त॒राद् धनु॒स् तत् ॥

वातो॒ अनु॑ वातु ते॒

तस्मै॑ ते रुद्रेदुवत्स॒रेण॒ नम॑स् करोमि॒

यत् ते॑ रुद्रो॒परि॒ धनु॒स् तद् वातो॒ अनु॑ वातु ते॒

तस्मै॑ ते रुद्र वत्स॒रेण॒ नम॑स् करोमि

रु॒द्रो वा ए॒ष यद् अ॒ग्निः

स यथा॑ व्या॒घ्रः क्रु॒द्धस् तिष्ठ॑त्य् ए॒वं वा ए॒ष ए॒तर्हि॒

संचि॑तम् ए॒तैर् उप॑ तिष्ठते

नमस्का॒रैर् ए॒वैन॑ꣳ शमयति॒

येऽग्नयः॑ ॥

पु॒री॒ष्याः॑ प्रवि॑ष्टाः पृथि॒वीम् अनु॑ ।

तेषां॒ त्वम् अ॑स्य् उत्त॒मः प्र णो॑ जी॒वात॑वे सुव ॥

आपं॑ त्वाग्ने॒ मन॑सा \

आपं॑ त्वाग्ने॒ तप॑सा \

आपं॑ त्वाग्ने दी॒क्षया॑ \

आपं॑ त्वाग्न उप॒सद्भि॑स् \

आपं॑ त्वाग्ने सु॒त्यया॑ \

आपं॑ त्वाग्ने॒ दक्षि॑णाभिस् \

आपं॑ त्वाग्नेऽवभृ॒थेन॑ \

आपं॑ त्वाग्ने व॒शया॑ \

आपं॑ त्वाग्ने स्वगाका॒रेणेत्य् आ॑ह \

ए॒षा वा अ॒ग्नेर् आप्ति॒स्

तयै॒वैन॑म् आप्नोति ॥

गा॒य॒त्रेण॑ पु॒रस्ता॒द् उप॑ तिष्ठते प्रा॒णम् ए॒वास्मि॑न् दधाति

बृह॑द्रथंत॒राभ्या॑म् प॒क्षाव् ओज॑ ए॒वास्मि॑न् दधाति \

ऋतु॒स्थाय॑ज्ञाय॒ज्ञिये॑न॒ पुछ॑म् ऋ॒तुष्व् ए॒व प्रति॑ तिष्ठति

पृ॒ष्ठैर् उप॑ तिष्ठते॒

तेजो॒ वै पृ॒ष्ठानि॒

तेज॑ ए॒वास्मि॑न् दधाति

प्र॒जाप॑तिर् अ॒ग्निम् अ॑सृजत॒

सो॑ऽस्मात् सृ॒ष्टः परा॑ङ् ऐ॒त्

तं वा॑रव॒न्तीये॑नावारयत॒ तद् वा॑रव॒न्तीय॑स्य वारवन्तीय॒त्वम् \

श्यै॒तेन॑ श्ये॒ती अ॑कुरुत॒ तच् छ्यै॒तस्य॑ श्यैत॒त्वम् ॥

यद् वा॑रव॒न्तीये॑नोप॒तिष्ठ॑ते वा॒रय॑त ए॒वैन॑म् \

श्यै॒तेन॑ श्ये॒ती कु॑रुते

प्र॒जाप॑ते॒र् हृद॑येनापिप॒क्षम् प्रत्य् उप॑ तिष्ठते

प्रे॒माण॑म् ए॒वास्य॑ गछति

प्राच्या॑ त्वा दि॒शा सा॑दयामि गाय॒त्रेण॒ छन्द॑सा॒ग्निना॑ दे॒वत॑या॒ग्नेः शी॒र्ष्णाग्नेः शिर॒ उप॑ दधामि॒

दक्षि॑णया त्वा दि॒शा सा॑दयामि॒ त्रैष्टु॑भेन॒ छन्द॒सेन्द्रे॑ण दे॒वत॑या॒ग्नेः प॒क्षेणा॒ग्नेः प॒क्षम् उप॑ दधामि

प्र॒तीच्या॑ त्वा दि॒शा सा॑दयामि ॥

जाग॑तेन॒ छन्द॑सा सवि॒त्रा दे॒वत॑या॒ग्नेः पुछे॑ना॒ग्नेः पुछ॒म् उप॑ दधामि॒ \

उदी॑च्या त्वा दि॒शा सा॑दया॒म्य् आनु॑ष्टुभेन॒ छन्द॑सा मि॒त्रावरु॑णाभ्यां दे॒वत॑या॒ग्नेः प॒क्षेणा॒ग्नेः प॒क्षम् उप॑ दधामि \

ऊ॒र्ध्वया॑ त्वा दि॒शा सा॑दयामि॒ पाङ्क्ते॑न॒ छन्द॑सा॒ बृह॒स्पति॑ना दे॒वत॑या॒ग्नेः पृ॒ष्ठेना॒ग्नेः पृ॒ष्ठम् उप॑ दधामि॒

यो वा अपा॑त्मानम् अ॒ग्निं चि॑नु॒तेऽपा॑त्मा॒मुष्मिँ॑ लो॒के भ॑वति॒

यः सात्मा॑नं {F चिनु॒ते} {W चि॑नुते} {ग्लोस् चि॒नु॒ते} सात्मा॒मुष्मिँ॑ लो॒के भ॑वति \

आत्मेष्ट॒का उप॑ दधाति \

ए॒ष वा अ॒ग्नेर् आ॒त्मा

सात्मा॑नम् ए॒वाग्निं चि॑नुते

सात्मा॒मुष्मिँ॑ लो॒के भ॑वति॒ य ए॒वं वेद॑ ॥

अग्न॑ उदधे॒ या त॒ इषु॑र् यु॒वा नाम॒ तया॑ नो मृड॒ तस्या॑स् ते॒ नम॒स् तस्या॑स् त॒ उप॒ जीव॑न्तो भूयासम॒ \

अग्ने॑ दुध्र

गह्य

किꣳशिल

वन्य॒ या त॒ इषु॑र् यु॒वा नाम॒ तया॑ नो मृड॒ तस्या॑स् ते॒ नम॒स् तस्या॑स् त॒ उप॒ जीव॑न्तो भूयास्म॒

पञ्च॒ वा ए॒ते॑ऽग्नयो॒ यच् चित॑य उद॒धिर् ए॒व नाम॑ प्रथ॒मो दु॒ध्रः ॥

द्वि॒तीयो॒ गह्य॑स् तृ॒तीयः॑ किꣳशि॒लश् च॑तु॒र्थो वन्यः॑ पञ्च॒मस् तेभ्यो॒ यद् आहु॑ती॒र् न जु॑हु॒याद् अ॑ध्व॒र्युं च॒ यज॑मानं च॒ प्र द॑हेयु॒र् यद् ए॒ता आहु॑तीर् जु॒होति॑ भाग॒धेये॑नै॒वैना॑ञ् छमयति॒ नार्ति॒म् आर्छ॑त्य् अध्व॒र्युर् न यज॑मानस् \

वाङ् म॑ आ॒सन् न॒सोः प्रा॒णो॑ऽक्ष्योश् चक्षुः॒ कर्ण॑योः॒ श्रोत्र॑म् बाहु॒वोर् बल॑म् ऊरु॒वोर् ओजोऽरि॑ष्टा॒ विश्वा॒न्य् अङ्गा॑नि त॒नूः ॥

त॒नुवा॑ मे स॒ह नम॑स् ते अस्तु॒ मा मा॑ हिꣳसीस् \

अप॒ वा ए॒तस्मा॑त् प्रा॒णाः क्रा॑मन्ति॒ यो॑ऽग्निं चि॒न्वन्न् अ॑धि॒क्राम॑ति॒ वाङ् म॑ आ॒सन् न॒सोः प्रा॒णस् \

इत्य् आ॑ह प्रा॒णान् ए॒वात्मन् ध॑त्ते॒

यो रु॒द्रो अ॒ग्नौ यो अ॒प्सु य ओष॑धीषु॒ यो रु॒द्रो विश्वा॒ भुव॑नावि॒वेश॒ तस्मै॑ रु॒द्राय॒ नमो॑ अस्तु \

आहु॑तिभागा॒ वा अ॒न्ये रु॒द्रा ह॒विर्भा॑गाः ॥

अ॒न्ये श॑तरु॒द्रीय॑ꣳ हु॒त्वा गा॑वीधु॒कं च॒रुम् ए॒तेन॒ यजु॑षा चर॒माया॒म् इष्ट॑कायां॒ नि द॑ध्याद् भाग॒धेये॑नै॒वैन॑ꣳ शमयति॒ तस्य॒ त्वै श॑तरु॒द्रीय॑ꣳ हु॒तम्

इत्य् आ॑हु॒र् यस्यै॒तद् अ॒ग्नौ क्रि॒यत॒ इति॒

वस॑वस् त्वा रु॒द्रैः पु॒रस्ता॑त् पान्तु पि॒तर॑स् त्वा य॒मरा॑जानः पि॒तृभि॑र् दक्षिण॒तः पा॑न्त्व् आदि॒त्यास् त्वा॒ विश्वै॑र् दे॒वैः प॒श्चात् पा॑न्तु द्युता॒नस् त्वा॑ मारु॒तो म॒रुद्भि॑र् उत्तर॒तः पा॑तु ।=5 दे॒वास् त्वेन्द्र॑ज्येष्ठा॒ वरु॑णराजानो॒ऽधस्ता॑च् चो॒परि॑ष्ठाच् च पान्तु

न वा ए॒तेन॑ पू॒तो न मेध्यो॒ न प्रोक्षि॑तो॒ यद् ए॑न॒म् अतः॑ प्रा॒चीन॑म् प्रो॒क्षति॒ यत् संचि॑त॒म् आज्ये॑न प्रो॒क्षति॒ तेन॑ पू॒तस् तेन॒ मेध्य॒स् तेन॒ प्रोक्षि॑तः ॥

स॒मीची॒ नामा॑सि॒ प्राची॒ { दिक् ^ दिश् }

तस्या॑स् ते॒ऽग्निर् अधि॑पतिर् असि॒तो र॑क्षि॒ता

यश् चाधि॑पति॒र् यश् च॑ गो॒प्ता ताभ्यां॒ नम॒स् तौ नो॑ मृडयताम् \

ते यं द्वि॒ष्मो यश् च॑ नो॒ द्वेष्टि॒ तं वां॒ जम्भे॑ दधामि \

ओज॒स्विनी॒ नामा॑सि दक्षि॒णा { दिक् ^ दिश् }

तस्या॑स् त॒ इन्द्रोऽधि॑पतिः॒ पृदा॑कुः

प्राची॒ नामा॑सि प्र॒तीची॒ { दिक् ^ दिश् }

तस्या॑स् ते ॥

सोमोऽधि॑पतिः स्व॒जस् \

अ॒व॒स्थावा॒ नामा॒स्य् उदी॑ची॒ { दिक् ^ दिश् }

तस्या॑स् ते॒ वरु॒णोऽधि॑पतिस् ति॒रश्च॑राजिस् \

अधि॑पत्नी॒ नामा॑सि बृह॒ती { दिक् ^ दिश् }

तस्या॑स् ते॒ बृह॒स्पति॒र् अधि॑पतिः श्वि॒त्रस् \

व॒शिनी॒ नामा॑सी॒यं { दिक् ^ दिश् }

तस्या॑स् ते य॒मोऽधि॑पतिः क॒ल्माष॑ग्रीवो रक्षि॒ता

यश् चाधि॑पति॒र् यश् च॑ गो॒प्ता ताभ्यां॒ नम॒स् तौ नो॑ मृडयताम् \

ते यं द्वि॒ष्मो यश् च॑ ॥

नो॒ द्वेष्टि॒ तं वां॒ जम्भे॑ दधामि \

ए॒ता वै दे॒वता॑ अ॒ग्निं चि॒तꣳ र॑क्षन्ति

ताभ्यो॒ यद् आहु॑ती॒र् न जु॑हु॒याद् अ॑ध्व॒र्युं च॒ यज॑मानं च ध्यायेयुस् \

यद् ए॒ता आहु॑तीर् जु॒होति॑ भाग॒धेये॑नै॒वैना॑ञ् छमयति

नार्ति॒म् आर्छ॑त्य् अध्व॒र्युर् न यज॑मानस् \

हे॒तयो॒ नाम॑ स्थ॒

तेषां॑ वः पु॒रो गृ॒हास् \

अ॒ग्निर् व॒ इष॑वः सलि॒लस् \

नि॒लि॒म्पा नाम॑ ॥

स्थ॒

तेषां॑ वो दक्षि॒णा गृ॒हाः

पि॒तरो॑ व॒ इष॑वः॒ सग॑रस् \

व॒ज्रिणो॒ नाम॑ स्थ॒

तेषां॑ वः प॒श्चाद् गृ॒हाः

स्वप्नो॑ व॒ इष॑वो॒ गह्व॑रस् \

अ॒व॒स्थावा॑नो॒ नाम॑ स्थ॒

तेषां॑ व उत्त॒राद् गृ॒हास् \

आपो॑ व॒ इष॑वः समु॒द्रस् \

अधि॑पतयो॒ नाम॑ स्थ॒

तेषां॑ व उ॒परि॑ गृ॒हास् \

व॒र्षं व॒ इष॒वोऽव॑स्वान्

क्र॒व्या नाम॑ स्थ॒ पार्थि॑वा॒स्

तेषां॑ व इ॒ह गृ॒हाः ॥

अन्नं॑ व॒ इष॑वो निमि॒षो वा॑तना॒मम् \

तेभ्यो॑ वो॒ नम॒स्

ते नो॑ मृडयत॒

ते यं द्वि॒ष्मो यश् च॑ नो॒ द्वेष्टि॒ तं वो॒ जम्भे॑ दधामि

हु॒तादो॒ वा अ॒न्ये दे॒वा अ॑हु॒तादो॒ऽन्ये

तान् अ॑ग्नि॒चिद् ए॒वोभया॑न् प्रीणाति

द॒ध्ना म॑धुमि॒श्रेणै॒ता आहु॑तीर् जुहोति

भाग॒धेये॑नै॒वैना॑न् प्रीणाति॒ \

अथो॒ खल्व् आ॑हुस् \

इष्ट॑का॒ वै दे॒वा अ॑हु॒ताद॒ इति॑ ॥

अ॒नु॒प॒रि॒क्रामं॑ जुहोति॒ \

अप॑रिवर्गम् ए॒वैना॑न् प्रीणाति \

इ॒मꣳ स्तन॒म् ऊर्ज॑स्वन्तं धया॒पाम् प्रप्या॑तम् अग्ने सरि॒रस्य॒ मध्ये॑ ।

उत्सं॑ जुषस्व॒ मधु॑मन्तम् ऊर्व समु॒द्रिय॒ꣳ सद॑न॒म् आ वि॑शस्व ॥

यो वा अ॒ग्निम् प्र॒युज्य॒ न वि॑मु॒ञ्चति॒ यथाश्वो॑ यु॒क्तोऽवि॑मुच्यमानः॒ क्षुध्य॑न् परा॒भव॑त्य् ए॒वम् अ॑स्या॒ग्निः परा॑ भवति॒

तम् प॑रा॒भव॑न्तं॒ यज॑मा॒नोऽनु॒ परा॑ भवति॒

सो॑ऽग्निं चि॒त्वा लू॒क्षः ॥

भ॒व॒ति॒ \

इ॒मꣳ स्तन॒म् ऊर्ज॑स्वन्तं धया॒पाम् इत्य् आज्य॑स्य पू॒र्णाꣳ स्रुचं॑ जुहोति \

ए॒ष वा अ॒ग्नेर् वि॑मो॒कस् \

वि॒मुच्यै॒वास्मा॒ अन्न॒म् अपि॑ दधाति॒

तस्मा॑द् आहु॒र् यश् चै॒वं वेद॒ यश् च॒ न

सु॒धाय॑ꣳ ह॒ वै वा॒जी सुहि॑तो दधा॒तीति॑ \

अ॒ग्निर् वाव वा॒जी

तम् ए॒व तत् प्री॑णाति॒

स ए॑नम् प्री॒तः प्री॑णाति॒ वसी॑यान् भवति ॥

इन्द्रा॑य॒ राज्ञे॑ सूक॒रस् \

वरु॑णाय॒ राज्ञे॒ कृष्ण॑स् \

य॒माय॒ राज्ञ॒ ऋश्य॑स् \

ऋ॒ष॒भाय॒ राज्ञे॑ गव॒यः

शा॑र्दू॒लाय॒ राज्ञे॑ गौ॒रः

पु॑रुषरा॒जाय॑ म॒र्कटः॑

क्षि॒प्र॒श्ये॒नस्य॒ वर्ति॑का

नीलं॑गोः॒ क्रिमिः॒

सोम॑स्य॒ राज्ञः॑ कुलुं॒गः

सिन्धोः॑ शिꣳशु॒मार॑स् \

हि॒मव॑तो ह॒स्ती ॥

म॒युः प्रा॑जाप॒त्यस् \

ऊ॒लो हली॑क्ष्णो वृषद॒ꣳशस् ते धा॒तुः

सर॑स्वत्यै॒ शारिः॑ श्ये॒ता पु॑रुष॒वाच् \

सर॑स्वते॒ शुकः॑ श्ये॒तः पु॑रुष॒वाच् \

आ॒र॒ण्यो॑ऽजो न॑कु॒लः शका॒ ते पौ॒ष्णास् \

वा॒चे क्रौ॒ञ्चः ॥

अ॒पां नप्त्रे॑ ज॒षस् \

ना॒क्रो मक॑रः कुलि॒कय॒स् तेऽकू॑पारस्य

वा॒चे पै॑ङ्गरा॒जस् \

भगा॑य कु॒षीत॑कस् \

आ॒ती वा॑ह॒सो दर्वि॑दा॒ ते वा॑य॒व्या॑स् \

दि॒ग्भ्यश् च॑क्रवा॒कः ॥

बला॑याजग॒रस् \

आ॒खुः सृ॑ज॒या श॒यण्ड॑क॒स् ते मै॒त्रास् \

मृ॒त्यवे॑ऽसि॒तस् \

म॒न्यवे॑ स्व॒जः

कु॑म्भी॒नसः॑ पुष्करसा॒दो लो॑हिता॒हिस् ते त्वा॒ष्ट्राः

प्र॒ति॒श्रुत्का॑यै वाह॒सः ॥

पु॒रु॒ष॒मृ॒गश् च॒न्द्रम॑से

गो॒धा काल॑का दार्वाघा॒टस् ते वन॒स्पती॑नाम्

ए॒ण्य् अह्ने॑ कृष्णो॒ रात्रि॑यै

पि॒कः क्ष्विङ्का॒ नील॑शीर्ष्णी॒ ते॑ऽर्य॒म्णे

धा॒तुः क॑त्क॒टः ॥

सौ॒री ब॒लाका॑ \

ऋश्यो म॒यूरः॑ श्ये॒नस् ते ग॑न्ध॒र्वाणा॑म् \

वसू॑नां क॒पिञ्ज॑लस् \

रु॒द्राणां॑ तित्ति॒रिस् \

रो॒हित् कु॑ण्डृ॒णाची॑ गो॒लत्ति॑का॒ ता अ॑प्स॒रसा॒म्

अर॑ण्याय सृम॒रः ॥

पृ॒ष॒तो वै॑श्वदे॒वः

पि॒त्वो न्यङ्कुः॒ कश॒स् तेऽनु॑मत्यै \

अन्यवा॒पोऽर्ध॑मा॒साना॑म्

मा॒सां क॒श्यपः॑

क्वयिः॑ कु॒टरु॑र् दात्यौ॒हस् ते सि॑नीवा॒ल्यै

बृह॒स्पत॑ये शित्पु॒टः ॥

शका॑ भौ॒मी

पा॒ङ्क्त्रः कशो॑ मान्थी॒लव॒स् ते पि॑तृ॒णाम्

ऋ॑तू॒नां जह॑का

संवत्स॒राय॒ लोपा॑

क॒पोत॒ उलू॑कः श॒शस् ते नै॑रृ॒ताः

कृ॑क॒वाकुः॑ सावि॒त्रः ॥

रुरू॑ रौ॒द्रः

कृ॑कला॒सः श॒कुनिः॒ पिप्प॑का॒ ते श॑र॒व्या॑यै

हरि॒णो मा॑रु॒तस् \

ब्रह्म॑णे शा॒र्गस्

त॒रक्षुः॑ कृ॒ष्णः श्वा च॑तुर॒क्षो ग॑र्द॒भस् त इ॑तरज॒नाना॑म्

अ॒ग्नये॒ धूङ्क्ष्णा॑ ॥

अ॒ल॒ज आ॑न्तरि॒क्षस् \

उ॒द्रो म॒द्गुः प्ल॒वस् ते॑ऽपाम्

अदि॑त्यै हꣳस॒साचि॑स् \

इ॒न्द्रा॒ण्यै कीर्शा॑

गृध्रः॑ शितिक॒क्षी वा॑र्ध्राण॒सस् ते दि॒व्यास् \

द्या॒वा॒पृ॒थि॒व्या॑ श्वा॒वित् ॥

सु॒प॒र्णः पा॑र्ज॒न्यस् \

ह॒ꣳसो वृको॑ वृषद॒ꣳशस् त ऐ॒न्द्रास् \

अ॒पाम् उ॒द्रस् \

अ॒र्य॒म्णे लो॑पा॒शः

सि॒ꣳहो न॑कु॒लो व्या॒घ्रस् ते म॑हे॒न्द्राय॑

कामा॑य॒ पर॑स्वान् ॥

आ॒ग्ने॒यः कृ॒ष्णग्री॑वः

सारस्व॒ती मे॒षी

ब॒भ्रुः सौ॒म्यः

पौ॒ष्णः श्या॒मः

शि॑तिपृ॒ष्ठो बा॑र्हस्प॒त्यः

शि॒ल्पो वै॑श्वदे॒वस् \

ऐ॒न्द्रो॑ऽरु॒णस् \

मा॒रु॒तः क॒ल्माष॑स् \

ऐ॒न्द्रा॒ग्नः स॑ꣳहि॒तस् \

अ॒धोरा॑मः सावि॒त्रस् \

वा॒रु॒णः पेत्वः॑ ॥

अश्व॑स् तूप॒रो गो॑मृ॒गस् ते प्रा॑जाप॒त्यास् \

आ॒ग्ने॒यौ कृ॒ष्णग्री॑वौ

त्वा॒ष्ट्रौ लो॑मशस॒क्थौ

शि॑तिपृ॒ष्ठौ बा॑र्हस्प॒त्यौ

धा॒त्रे पृ॑षोद॒रः

सौ॒र्यो ब॒लक्षः॒ पेत्वः॑ ॥

अ॒ग्नयेऽनी॑कवते॒ रोहि॑ताञ्जिर् अन॒ड्वान्

अ॒धोरा॑मौ सावि॒त्रौ

पौ॒ष्णौ र॑ज॒तना॑भी

वैश्वदे॒वौ पि॒शंगौ॑ दूप॒रौ

मा॑रु॒तः क॒ल्माष॑स् \

आ॒ग्ने॒यः कृ॒ष्णो॑ऽजः

सा॑रस्व॒ती मे॒षी

वा॑रु॒णः कृ॒ष्ण एक॑शितिपा॒त् पेत्वः॑ ॥

