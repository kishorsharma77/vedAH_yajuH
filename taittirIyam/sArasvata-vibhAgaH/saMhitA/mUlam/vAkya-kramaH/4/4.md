+++
title = "४"

+++
र॒श्मिर् अ॑सि॒ क्षया॑य त्वा॒ क्षयं॑ जिन्व॒ प्रेति॑र् असि॒ धर्मा॑य त्वा॒ धर्मं॑ जि॒न्वान्वि॑तिर् असि दि॒वे त्वा॒दिवं॑ जिन्व सं॒धिर् अ॑स्य् अ॒न्तरि॑क्षाय॒ त्वान्तरि॑क्षं जिन्व प्रति॒धिर् अ॑सि पृथि॒व्यै त्वा॑ पृथि॒वीं जि॑न्व विष्ट॒म्भो॑ऽसि॒ वृष्ट्यै॑ त्वा॒ वृष्टिं॑ जिन्व प्र॒वास्य् अह्ने॒ त्वाह॑र् जिन्व \

अनु॒वासि॒ रात्रि॑यै त्वा॒ रात्रिं॑ जिन्वो॒शिग् अ॑सि ॥

वसु॑भ्यस् त्वा॒ वसू॑ञ् जिन्व॒ तन्तु॑र् असि प्र॒जाभ्य॑स् त्वा प्र॒जा जि॑न्व पृतना॒षाड् अ॑सि प॒शुभ्य॑स् त्वा प॒शूञ् जि॑न्व

रे॒वद् अ॒स्य् ओष॑धीभ्य॒स् त्वौष॑धीर् जिन्वाभि॒जिद् अ॑सि युक्तग्रा॒वेन्द्रा॑य॒ त्वेन्द्रं॑ जि॒न्वाधि॑पतिर् असि प्रा॒णाय॑ ॥

त्वा॒ प्रा॒णं जि॑न्व य॒न्तास्य् अ॑पा॒नाय॑ त्वापा॒नं जि॑न्व सँ॒सर्पो॑ऽसि॒ चक्षु॑षे त्वा॒ चक्षु॑र् जिन्व वयो॒धा अ॑सि॒ श्रोत्रा॑य त्वा॒ श्रोत्रं॑ जिन्व त्रि॒वृद् अ॑सि

प्र॒वृद् अ॑सि सं॒वृद् अ॑सि वि॒वृद् अ॑सि सँरो॒हो॑ऽसि नीद्रो॒हो॑ऽसि प्ररो॒हो॑ऽसि अनुरो॒हो॑ऽसि

वसु॒को॑ऽसि॒ वेष॑श्रिर् असि॒ वस्य॑ष्टिर् असि ॥

राज्ञ्य् अ॑सि॒ प्राची॑ दि॒ग् वस॑वस् ते दे॒वा अधि॑पतयो॒ऽग्निर् हे॑ती॒नाम् प्र॑तिध॒र्ता त्रि॒वृत् त्वा॒ स्तोमः॑ पृथि॒व्याँ श्र॑य॒त्व् आज्य॑म् उ॒क्थम् अव्य॑थयत् स्तभ्नातु रथंत॒रँ साम॒ प्रति॑ष्ठित्यै

वि॒राड् अ॑सि दक्षि॒णा दिग् रु॒द्रास् ते॑ दे॒वा अधि॑पतय॒ इन्द्रो॑ हेती॒नाम् प्र॑तिध॒र्ता प॑ञ्चद॒शस् त्वा॒ स्तोमः॑ पृथि॒व्याँ श्र॑यतु॒ प्रौग॑म् उ॒क्थम् अव्य॑थयत् स्तभ्नातु बृ॒हत् साम॒ प्रति॑ष्ठित्यै

स॒म्राड् अ॑सि प्रा॒चीची॒ दिक् ॥

आ॒दि॒त्यास् ते॑ दे॒वा अधि॑पतयः॒ सोमो॑ हेती॒नाम् प्र॑तिध॒र्ता स॑प्तद॒शस् त्वा॒ स्तोमः॑ पृथि॒व्याँ श्र॑यतु मरुत्व॒तीय॑म् उ॒क्थम् अव्य॑थयत् स्तभ्नातु वैरू॒पँ साम॒ प्रति॑ष्ठित्यै

स्व॒राड् अ॑स्य् उ॒दीची॒ दिग् विश्वे॑ ते दे॒वा अधि॑पतयो॒ वरु॑णो हेती॒नाम् प्र॑तिध॒र्तैक॑विँ॒शस् त्वा॒ स्तोमः॑ पृथि॒व्याँ श्र॑यतु॒ निष्के॑वल्यम् उ॒क्थम् अव्य॑थयत् स्तभ्नातु वैरा॒जँ साम॒ प्रति॑ष्ठित्यै॒ \

अधि॑पत्न्य् असि बृह॒ती दिङ् म॒रुत॑स् ते दे॒वा अधि॑पतयः ॥

बृह॒स्पति॑र् हेती॒नाम् प्र॑तिध॒र्ता त्रि॑णवत्रयस्त्रिँ॒शौ त्वा॒ स्तोमौ॑ पृथि॒व्याँ श्र॑यतां वैश्वदेवाग्निमारु॒ते उ॒क्थे अव्य॑थयन्ती स्तभ्नीताँ शाक्वररैव॒ते साम॑नी॒ प्रति॑ष्ठित्यै \

अ॒न्तरि॑क्षा॒यर्ष॑यस् त्वा प्रथम॒जा दे॒वेषु॑ दि॒वो मात्र॑या वरि॒णा प्र॑थन्तु विध॒र्ता चा॒यम् अध्प॑तिश् च॒ ते त्वा॒ सर्वे॑ संविदा॒ना नाक॑स्य पृ॒ष्ठे सु॑व॒र्गे लो॒के यज॑मानं च सादयन्तु ॥

अ॒यम् पु॒रो हरि॑केशः॒ सूर्य॑रश्मि॒स् तस्य॑ रथगृ॒त्सश् च॒ रथौ॑जाश् च सेनानिग्राम॒ण्यौ॑ पुञ्जिकस्थ॒ला च॑ कृतस्थ॒ला चा॑प्स॒रसौ॑ यातु॒धाना॑ हे॒ती रक्षाँ॑सि॒ प्रहे॑तिस् \

अ॒यं द॑क्षि॒णा वि॒श्वक॑र्मा॒ तस्य॑ रथस्व॒नश् च॒ रथे॑चित्रश् च सेनानिग्राम॒ण्यौ॑ मेन॒का च॑ सहज॒न्या चा॑प्स॒रसौ॑ द॒ङ्क्ष्णवः॑ प॒शवो॑ हे॒तिः पौरु॑षेयो व॒धः प्रहे॑तिस् \

अ॒यम् प॒श्चाद् वि॒श्वव्य॑चा॒स् तस्य॒ रथे॑प्रोत॒श् चास॑मरथश् च सेनानिग्राम॒ण्यौ॑ प्र॒म्लोच॑न्ती च ॥

अ॒नु॒म्लोच॑न्ती चाप्स॒रसौ॑ स॒र्पा हे॒तिर् व्या॒घ्राः प्रहे॑तिस् \

अ॒यम् उ॑त्त॒रात् सं॒यद्व॑सु॒स् तस्य॑ सेन॒जिच् च॑ सु॒षेण॑श् च सेनानिग्राम॒ण्यौ॑ वि॒श्वाची॑ च घृ॒ताची॑ चाप्स॒रसा॒व् आपो॑ हे॒तिर् वातः॒ प्रहे॑तिस् \

अ॒यम् उ॒पर्य् अ॒र्वाग्व॑सु॒स् तस्य॒ तार्क्ष्य॒श् चारि॑ष्टनेमिश् च सेनानिग्राम॒ण्या॑व् उ॒र्वशी॑ च पू॒र्वचि॑त्तिश् चाप्स॒रसौ॑ वि॒द्युद् धे॒तिर् अ॑व॒स्फूर्ज॒न् प्रहे॑ति॒स्

तेभ्यो॒ नम॒स् ते नो॑ मृडयन्तु॒ ते यं ॥

द्वि॒ष्मो यश् च॑ नो॒ द्वेष्टि॒ तं वो॒ जम्भे॑ दधामि \

आ॒योस् त्वा॒ सद॑ने सादया॒म्य् अव॑तश् छा॒यायां॒ नमः॑ समु॒द्राय॒ नमः॑ समु॒द्रस्य॒ चक्ष॑से

परमे॒ष्ठी त्वा॑ सादयतु दि॒वः पृ॒ष्ठे व्यच॑स्वती॒म् प्रथ॑स्वतीं वि॒भूम॑तीम् प्र॒भूम॑तीम् परि॒भूम॑तीं॒ दिवं॑ यछ॒ दिवं॑ दृँह॒ दिव॒म् मा हिँ॑सी॒र् विश्व॑स्मै प्रा॒णाया॑पा॒नाय॑ व्या॒नायो॑दा॒नाय॑ प्रति॒ष्ठायै॑ च॒रित्रा॑य॒ सूर्य॑स् त्वा॒भि पा॑तु म॒ह्या स्व॒स्त्या छ॒र्दिषा॒ शंत॑मेन॒ तया॑ दे॒वत॑याङ्गिर॒स्वद् ध्रु॒वा सी॑द॒

प्रोथ॒द् अश्वो॒ न यव॑से अवि॒ष्यन् य॒दा म॒हः सं॒वर॑णा॒द् व्यस्था॑ । आद् अ॒स्य् वातो॒ अनु॑ वाति शो॒चिर् अध॑ स्म ते॒ व्रज॑नं कृ॒ष्णम् अ॑स्ति ॥

अ॒ग्निर् मू॒र्धा दि॒वः क॒कुत् प॒तिः पृ॑थि॒व्या अ॒यम् । अ॒पाँ रेताँ॑सि जिन्वति ॥

त्वाम् अ॑ग्ने॒ पुष्क॑रा॒द् अध्य् अथ॑र्वा॒ निर् अ॑मन्थत । मू॒र्ध्नो विश्व॑स्य वा॒घतः॑ ॥

अ॒यम् अ॒ग्निः स॑ह॒स्रिणो॒ वाज॑स्य श॒तिन॒स् पतिः॑ । मू॒र्धा क॒वी र॑यी॒णाम् ॥

भुवो॑ य॒ज्ञस्य॒ रज॑सश् च ने॒ता यत्रा॑ नि॒युद्भिः॒ सच॑से शि॒वाभिः॑ । दि॒वि मू॒र्धानं॑ दधिषे सुव॒र्षां जि॒ह्वाम् अ॑ग्ने चकृषे हव्य॒वाह॑म् ॥

अबो॑ध्य् अ॒ग्निः स॒मिधा॒ जना॑नाम् ॥

प्रति॑ धे॒नुम् इ॑वाय॒तीम् उ॒षास॑म् । य॒ह्वा इ॑व॒ प्र व॒याम् उ॒ज्जिहा॑नाः॒ प्र भा॒नवः॑ सिस्रते॒ नाक॑म् अ॒छ ॥

अवो॑चाम क॒वये॒ मेध्या॑य॒ वचो॑ व॒न्दारु॑ वृष॒भाय॒ वृष्णे॑ । गवि॑ष्ठिरो॒ नम॑सा॒ स्तोम॑म् अ॒ग्नौ दि॒वीव॑ रु॒क्मम् उ॒र्व्यञ्च॑म् अश्रेत् ॥

जन॑स्य गो॒पा अ॑जनिष्ट॒ जागृ॑विर् अ॒ग्निः सु॒दक्षः॑ सुवि॒ताय॒ नव्य॑से । घृ॒तप्र॑तीको बृह॒ता दि॑वि॒स्पृशा॑ द्यु॒मद् वि भा॑ति भर॒तेभ्यः॒ शुचिः॑ ॥

त्वाम् अ॑ग्ने॒ अङ्गि॑रसः ॥

गुहा॑ हि॒तम् अन्व् अ॑विन्दञ् छिश्रिया॒णं वने॑वने । स जा॑यसे म॒थ्यमा॑नः॒ सहो॑ म॒हत् त्वाम् आ॑हुः॒ सह॑सस् पु॒त्रम् अ॑ङ्गिरः ॥

य॒ज्ञस्य॑ के॒तुम् प्र॑थ॒मम् पु॒तोहि॑तम् अ॒ग्निं नर॑स् त्रिषध॒स्थे सम् इ॑न्धते । इन्द्रे॑ण दे॒वैः स॒रथँ॒ स ब॒र्हिषि॒ सीद॒न् नि होता॑ य॒जथा॑य सु॒क्रतुः॑ ॥

त्वां चि॑त्रश्रवस्तम॒ हव॑न्ते वि॒क्षु ज॒न्तवः॑ । शो॒चिष्के॑शम् पुरुप्रि॒याग्ने॑ ह॒व्याय॒ वोढ॑वे ॥

सखा॑यः॒ सं वः॑ स॒म्यञ्च॒म् इष॑म् ॥

स्तोमं॑ चा॒ग्नये॑ । वर्षि॑ष्ठाय क्षिती॒नाम् ऊ॒र्जो नप्त्रे॒ सह॑स्वते ॥

सँस॒म् इद् यु॑वसे वृष॒न्न् अग्ने॒ विश्वा॑न्य् अ॒र्य आ । इ॒डस् प॒दे सम् इ॑ध्यसे॒ स नो॒ वसू॒न्य् आ भ॑र ॥

ए॒ना वो॑ अ॒ग्निं नम॑सो॒र्जो नपा॑त॒म् आ हु॑वे । प्रि॒यं चेति॑ष्ठम् अर॒तिँ स्व॑ध्व॒रं विश्व॑स्य दू॒तम् अ॒मृत॑म् ॥

स यो॑जते अरु॒षो वि॒श्वभो॑जसा॒ स दु॑द्रव॒त् स्वा॑हुतः । सु॒ब्रह्मा॑ य॒ज्ञः सु॒शमी॑ ॥

वसू॑नां दे॒वँ राधो॒ जना॑नाम् ॥

उद् अ॑स्य शो॒चिर् अ॑स्थाद् आ॒जुह्वा॑नस्य मी॒ढुषः॑ । उद् धु॒मासो॑ अरु॒षासो॑ दिवि॒स्पृशः॒ सम् अ॒ग्निम् इ॑न्धते॒ नरः॑ ॥

अग्ने॒ वाज॑स्य॒ गोम॑त॒ ईशा॑नः सहसो यहो । अ॒स्मे धे॑हि जातवेदो॒ महि॒ श्रवः॑ ॥

स इ॑धा॒नो वसु॑ष् क॒विर् अ॒ग्निर् ई॒डेन्यो॑ गि॒रा । रे॒वद् अ॒स्मभ्य॑म् पुर्वणीक दीदिहि ॥

क्ष॒पो रा॑जन्न् उ॒त त्मनाग्ने॒ वस्तो॑र् उ॒तोषसः॑ । स ति॑ग्मजम्भ ॥

र॒क्षसो॑ दह॒ प्रति॑ ॥

आ ते॑ अग्न इधीमहि द्यु॒मन्तं॑ दे॒वाजर॑म् । यद् ध॒ स्या ते॒ पनी॑यसी स॒मिद् दी॒दय॑ति॒ द्यवीषँ॑ स्तो॒तृभ्य॒ आ भ॑र ॥

आ ते॑ अग्न ऋ॒चा ह॒विः शु॒क्रस्य॑ ज्योतिषस् तपे । सुश्च॑न्द्र॒ दस्म॒ विश्प॑ते॒ हव्य॑वा॒ट् तुभ्यँ॑ हूयत॒ इषँ॑ स्तो॒तृभ्य॒ आ भ॑र ॥

उ॒भे सु॑श्चन्द्र स॒र्पिषो॒ दर्वी॑ श्रीणीष आ॒सनि॑ । उ॒तो न॒ उत् पु॑पूर्याः ॥

उ॒क्थेषु॑ शवसस् पत॒ इषँ॑ स्तो॒तृभ्य॒ आ भ॑र ॥

अग्ने॒ तम् अ॒द्याश्वं॒ न स्तोमैः॒ क्रतुं॒ न भ॒द्रँ हृ॑दि॒स्पृश॑म् । ऋ॒ध्यामा॑ त॒ ओहैः॑ ॥

अधा॒ ह्य् अ॑ग्ने॒ क्रतो॑र् भ॒द्रस्य॒ दक्ष॑स्य सा॒धोः । र॒थीर् ऋ॒तस्य॑ बृह॒तो ब॒भूथ॑ ॥

आ॒भिष् टे॑ अ॒द्य गी॒र्भिर् गृ॒णन्तो॑ऽग्ने॒ दाशे॑म । प्र ते॑ दि॒वो न स्त॑नयन्ति॒ शुष्माः॑ ॥

एभिर् नो॑ अ॒र्कैर् भ॒वा नो॑ अ॒र्वाञ् ॥

सुव॒र् न ज्योतिः॑ । अग्ने॑ विश्वेभिः सु॒मना॒ अनी॑कैः ॥

अ॒ग्निँ होता॑रम् मन्ये॒ दास्व॑न्त॒म् वसोः॑ सू॒मुँ सह॑सो जा॒तवे॑दसम् । विप्रं॒ न जा॒तवे॑दसम् ॥

य ऊ॒र्ध्वया॑ स्वध्व॒रो दे॒वो दे॒वाच्या॑ कृ॒पा । घृ॒तस्य॒ विभ्रा॑ष्टि॒म् अनु॑ शु॒क्रशो॑चिष आ॒जुह्वा॑नस्य स॒र्पिषः॑ ॥

अग्ने॒ त्वम् नो॒ अन्त॑मः । उ॒त त्रा॒ता शि॒वो भ॑व वरू॒थ्यः॑ ॥

तं त्वा॑ शोचिष्ठ दीदिवः । सु॒म्नाय॑ नू॒नम् ई॑महे॒ सखि॑भ्यः ॥

वसु॑र् अ॒ग्निर् वसु॑श्रवाः । अछा॑ नक्षि द्यु॒मत्त॑मो र॒यिं दाः॑ ॥

इ॒न्द्रा॒ग्निभ्यां॑ त्वा स॒युजा॑ यु॒जा यु॑नज्म्य् आघा॒राभ्यां॒ तेज॑सा॒ वर्च॑सो॒क्थेभि॒ स्तोमे॑भि॒श् छन्दो॑भी र॒य्यै पोषा॑य सजा॒ताना॑म् मध्यम॒स्थेया॑य॒ मया॑ त्वा स॒युजा॑ यु॒जा यु॑नज्मि \

अ॒म्बा दु॒ला नि॑त॒त्निर् अ॒भ्रय॑न्ती मे॒घय॑न्ती व॒र्षय॑न्ती चुपु॒णीका॒ नामा॑सि प्र॒जाप॑तिना त्वा॒ विश्वा॑भिर् धी॒भिर् उप॑ दधामि

पृथि॒व्य् उ॑पपु॒रम् अन्ने॑न वि॒ष्टा म॑नु॒ष्या॑स् ते गो॒प्तारो॒ऽग्निर् विय॑त्तोऽस्यां॒ ताम् अ॒हम् प्र प॑द्ये॒ सा ॥

मे॒ शर्म॑ च॒ वर्म॑ चास्तु॒ \

अधि॑द्यौर् अ॒न्तरि॑क्ष॒म् ब्रह्म॑णा वि॒ष्टा म॒रुत॑स् ते गो॒प्तारो॑ वा॒युर् विय॑त्तोऽस्यां॒ ताम् अ॒हम् प्र प॑द्ये॒ सा मे॒ शर्म॑ च॒ वर्म॑ चास्तु॒

द्यौर् अप॑राजिताम् ऋ॒तेन॑ वि॒ष्टादि॒त्यास् ते॑ गो॒प्तारः॒ सूर्यो॒ विय॑त्तोऽस्यां॒ ताम् अ॒हम् प्र प॑द्ये॒ सा मे॒ शर्म॑ च॒ वर्म॑ चास्तु ॥

बृह॒स्पति॑स् त्वा सादयतु पृथि॒व्याः पृ॒ष्ठे ज्योति॑ष्मतीं॒ विश्व॑स्मै प्रा॒णाया॑पा॒नाय॒ विश्वं॒ ज्योति॑र् यछा॒ग्निस् तेऽधि॑पतिस् \

वि॒श्वक॑र्मा त्वा सादयत्व् अ॒न्तरि॑क्षस्य पृ॒ष्ठे ज्योति॑ष्मतीं॒ विश्व॑स्मै प्रा॒णाया॑पा॒नाय॒ विश्वं॒ ज्योति॑र् यछ वा॒युस् तेऽधि॑पतिः

प्र॒जाप॑तिस् त्वा सादयतु दि॒वः पृ॒ष्ठे ज्योति॑ष्मतीं॒ विश्व॑स्मै प्रा॒णाया॑पा॒नाय॒विश्वं॒ ज्योति॑र् यछ परमे॒ष्ठी तेऽधि॑पतिः

पुरोवात॒सनि॑र् अस्य् अभ्र॒सनि॑र् असि विद्यु॒त्सनिः॑ ॥

अ॒सि॒ स्त॒न॒यि॒त्नु॒सनि॑र् असि वृष्टि॒सनि॑र् असि \

अ॒ग्नेर् यान्य् अ॑सि दे॒वाना॑म् अग्ने॒यान्य् अ॑सि

वा॒योर् यान्य् अ॑सि दे॒वानां॑ वायो॒यान्य् अ॑सि \

अ॒न्तरि॑क्षस्य॒ यान्य् अ॑सि दे॒वाना॑म् अन्तरिक्ष॒यान्य् अ॑सि \

अ॒न्तरि॑क्षम् अस्य् अ॒न्तरि॑क्षाय त्वा

सलि॒लाय॑ त्वा॒ सर्णी॑काय त्वा॒ सती॑काय त्वा॒ केता॑य त्वा॒ प्रचे॑तसे त्वा॒ विव॑स्वते त्वा दि॒वस् त्वा॒ ज्योति॑ष आदि॒त्येभ्य॑स् त्वा \

ऋ॒चे त्वा॑ रु॒चे त्वा॑ द्यु॒ते त्वा॑ भा॒से त्वा॒ ज्योति॑षे त्वा

यशो॒दां त्वा॒ यश॑सि तेजो॒दां त्वा॒ तेज॑सि पयो॒दां त्वा॒ पय॑सि वर्चो॒दां त्वा॒ वर्च॑सि द्रविणो॒दां त्वा॒ द्रवि॑णे सादयामि॒ तेनर्षि॑णा॒ तेन॒ ब्रह्म॑णा॒ तया॑ दे॒वत॑याङ्गिर॒स्वद् ध्रु॒वा सी॑द ॥

भू॒य॒स्कृद् अ॑सि वरिव॒स्कृद् अ॑सि॒ प्राच्य् अ॑स्य् ऊ॒र्ध्वास्य् अ॑न्तरिक्ष॒सद् अ॑स्य् अ॒न्तरि॑क्षे सीद \

अप्सु॒षद् अ॑सि श्येन॒सद् अ॑सि गृध्र॒सद् अ॑सि सुपर्ण॒सद् अ॑सि नाक॒सद् अ॑सि

पृथि॒व्यास् त्वा॒ द्रवि॑णे सादयाम्य् अ॒न्तरि॑क्षस्य त्वा॒ द्रवि॑णे सादयामि दि॒वस् त्वा॒ द्रवि॑णे सादयामि दि॒शां त्वा॒ द्रवि॑णे सादयामि द्रविणो॒दां त्वा॒ द्रवि॑णे सादयामि

प्रा॒णम् मे॑ पाह्य् अपा॒नम् मे॑ पाहि व्या॒नम् मे॑ ॥

पा॒ह्य् आयु॑र् मे पाहि वि॒श्वायु॑र् मे पाहि स॒र्वायु॑र् मे पाहि॒ \

अग्ने॒ यत् ते॒ परँ॒ हृन् नाम॒ ताव् एहि॒ सँ र॑भावहै॒ पाञ्च॑जन्ये॒ष्व् अप्य् ए॑ध्य् अग्ने

यावा॒ अया॑वा॒ एवा॒ ऊमाः॒ सब्दः॒ सग॑रः सु॒मेकः॑ ॥

अ॒ग्निना॑ विश्वा॒षाट्

सूर्ये॑ण स्व॒राट्

क्रत्वा॒ शची॒पति॑स् \

ऋ॒ष॒भेण॒ त्वष्टा॑

य॒ज्ञेन॑ म॒घवा॒न्

दक्षि॑णया सुव॒र्गस् \

म॒न्युना॑ वृत्र॒हा

सौहा॑र्द्येन तनू॒धाद् \

अन्ने॑न॒ गयः॑

पृथि॒व्यास॑नोत् \

ऋ॒ग्भिर् अ॑न्ना॒दस् \

व॒ष॒ट्का॒रेण॒र्द्धः

साम॑ना तनू॒पास् \

वि॒राजा॒ ज्योति॑ष्मान्

ब्रह्म॑णा सोम॒पास् \

गोभि॑र् य॒ज्ञं दा॑धार क्ष॒त्रेण॑ मनु॒ष्या॑न्

अश्वे॑न च॒ रथे॑न च व॒ज्री \

ऋ॒तुभिः॑ प्र॒भुः

सं॑वत्स॒रेण॑ परि॒भूस्

तप॒साना॑धृष्टः

सूर्यः॒ सन् त॒नूभिः॑ ॥

प्र॒जाप॑ति॒र् मन॑सा॒ \

अन्धोऽछे॑तस् \

धा॒ता दी॒क्षाया॑म् \

स॒वि॒ता भृ॒त्याम्

पू॒षा सो॑म॒क्रय॑ण्याम् \

वरु॑ण॒ उप॑नद्धस् \

असु॑रः क्री॒यमा॑णस् \

मि॒त्रः क्री॒तः

शि॑पिवि॒ष्ट आसा॑दितस् \

न॒रंधि॑षः प्रो॒ह्यमा॑नस् \

अधि॑पति॒र् आग॑तः

प्र॒जाप॑तिः प्रणी॒यमा॑नस् \

अ॒ग्निर् आग्नी॑ध्रे

बृह॒स्पति॒र् आग्नी॑ध्रात् प्रणी॒यमा॑नस् \

इन्द्रो॑ हवि॒र्धाने॒ \

अदि॑ति॒र् आसा॑दितस् \

विष्णु॑र् उपावह्रि॒यमा॑णस् \

अथ॒र्वोपो॑त्तस् \

य॒मो॑ऽभिषु॑तस् \

अ॒पू॒त॒पा आ॑धू॒यमा॑नस् \

वा॒युः पू॒यमा॑नस् \

मि॒त्रः क्षी॑र॒श्रीस् \

म॒न्थी स॑क्तु॒श्रीस् \

वै॒श्व॒दे॒व उन्नी॑तस् \

रुद्र॒ आहु॑तस् \

वा॒युर् आवृ॑त्तस् \

नृ॒चक्षाः॒ प्रति॑ख्यातस् \

भ॒क्ष आग॑तः

पितृ॒णां ना॑राशँ॒सस् \

असु॒र् आत्तः॒

सिन्धु॑र् अवभृ॒थम् अ॑वप्र॒यन् \

स॒मु॒द्रोऽव॑गतः

सलि॒लः प्रप्लु॑तः॒

सुव॑र् उ॒दृचं॑ ग॒तः ॥

कृ॒त्ति॒का॒ नक्ष॑त्रम् अ॒ग्निर् दे॒वता॒ग्ने रुच॑ स्थ प्र॒जाप॑तेर् ध॒तुः सोम॑स्य॒र्चे त्वा॑ रु॒चे त्वा॑ द्यु॒ते त्वा॑ भा॒से त्वा॒ ज्योति॑षे त्वा

रोहि॒णी नक्ष॑त्रम् प्र॒जाप॑तिर् दे॒वता॑ मृगशी॒र्षं नक्ष॑त्रँ॒ सोमो॑ दे॒वता॑र्द्रा॒ नक्ष॑त्रँ रु॒द्रो दे॒वता॒ पुन॑र्वसू॒ नक्ष॑त्र॒म् अदि॑तिर् दे॒वता॑ ति॒ष्यो॑ नक्ष॑त्र॒म् बृह॒स्पति॑र् दे॒वता॑श्रे॒षा नक्ष॑त्रँ स॒र्पा दे॒वता॑ म॒घा नक्ष॑त्रम् पि॒तरो॑ दे॒वता॒ फल्गु॑नी॒ नक्ष॑त्रम् ॥

अ॒र्य॒मा दे॒वता॒ फल्गु॑नी॒ नक्ष॑त्र॒म् भगो॑ दे॒वता॒ हस्तो॒ नक्ष॑त्रँ सवि॒ता दे॒वता॑ चि॒त्रा नक्ष॑त्र॒म् इन्द्रो॑ दे॒वता॑ स्वा॒ती नक्ष॑त्रं वा॒युर् दे॒वता॒ विशा॑खे॒ नक्ष॑त्रम् इन्द्रा॒ग्नी दे॒वता॑ अनूरा॒धा नक्ष॑त्रम् मि॒त्रो दे॒वता॑ रोहि॒णी नक्ष॑त्र॒म् इन्द्रो॑ दे॒वता॑ वि॒चृतौ॒ नक्ष॑त्रम् पि॒तरो॑ दे॒वता॑षा॒ढा नक्ष॑त्र॒म् आपो॑ दे॒वता॑षा॒ढा नक्ष॑त्रं॒ विश्वे॑ दे॒वा दे॒वता॑ श्रो॒णा नक्ष॑त्त्रं॒ विष्णु॑र् दे॒वता॒ श्रवि॑ष्ठा॒ नक्ष॑त्रं॒ वस॑वः ॥

दे॒वता॑ श॒तभि॑ष॒ङ् नक्ष॑त्र॒म् इन्द्रो॑ दे॒वता॑ प्रोष्ठप॒दा नक्ष॑त्रम् अ॒ज एक॑पाद् दे॒वता॑ प्रोष्ठप॒दा नक्ष॑त्र॒म् अहि॑र् बु॒ध्नियो॑ दे॒वता॑ रे॒वती॒ नक्ष॑त्रम् पू॒षा दे॒वता॑श्व॒युजौ॒ नक्ष॑त्रम् अ॒श्विनौ॑ दे॒वता॑प॒भर॑णी॒र् नक्ष॑त्रं य॒मो दे॒वता॑

पू॒र्णा प॒श्चाद् यत् ते॑ दे॒वा अद॑धुः ॥

मधु॑श् च॒ माध॑वश् च॒ वास॑न्तिकाव् ऋ॒तू

शु॒क्रश् च॒ शुचि॑श् च॒ ग्रैष्मा॑व् ऋ॒तू

नभ॑श् च नभ॒स्य॑श् च॒ वार्षि॑काव् ऋ॒तू

इ॒षश् चो॒र्जश् च॑ शार॒दाव् ऋ॒तू

सह॑श् च सह॒स्य॑श् च॒ हैम॑न्तिकाव् ऋ॒तू

तप॑श् च तप॒स्य॑श् च शैशि॒राव् ऋ॒तू

अ॒ग्नेर् अ॑न्तःश्ले॒षो॑ऽसि॒ कल्पे॑तां॒ द्यावा॑पृथि॒वी कल्प॑न्ता॒म् आप॒ ओष॑धीः॒ कल्प॑न्ताम् अ॒ग्नयः॒ पृथ॒ङ् मम॒ ज्यैष्ठ्या॑य॒ सव्र॑ताः ॥

ये॑ऽग्नयः॒ सम॑नसोऽन्त॒रा द्यावा॑पृथि॒वी शै॑शि॒राव् ऋ॒तू अ॒भि कल्प॑माना॒ इन्द्र॑म् इव दे॒वा अ॒भि सं वि॑शन्तु

सं॒यच् च॒ प्रचे॑ताश् चा॒ग्नेः सोम॑स्य॒ सूर्य॑स्य \

उ॒ग्रा च॑ भी॒मा च॑ पितृ॒णां यम॒स्येन्द्र॑स्य

ध्रु॒वा च॑ पृथि॒वी च॑ दे॒वस्य॑ सवि॒तुर् म॒रुतां॒ वरु॑णस्य

ध॒र्त्री च॒ धरि॑त्री च मि॒त्रावरु॑णयोर् मि॒त्रस्य॑ धा॒तुः

प्राची॑ च प्रा॒तीची॑ च॒ वसू॑नाँ रु॒द्राणा॑म् ॥

आ॒दि॒त्याना॑म् \

ते तेऽधि॑पतय॒स् तेभ्यो॒ नम॒स् ते नो॑ मृडयन्तु॒ ते यं द्वि॒ष्मो यश् च॑ नो॒ द्वेष्टि॒ तं वो॒ जम्भे॑ दधामि

स॒हस्र॑स्य प्र॒मा अ॑सि स॒हस्र॑स्य प्रति॒मा अ॑सि स॒हस्र॑स्य वि॒मा अ॑सि स॒हस्र॑स्यो॒न्मा अ॑सि साह॒स्रो॑ऽसि स॒हस्रा॑य त्वा \

इ॒मा मे॑ अग्न॒ इष्ट॑का धे॒नवः॑ स॒न्त्व् एका॑ च श॒तं च॑ स॒हस्रं॑ चा॒युतं॑ च ॥

नि॒युतं॑ च प्र॒युतं॒ चार्बु॑दं च॒ न्य॑र्बुदं च समु॒द्रश् च॒ मध्यं॒ चान्त॑श् च परा॒र्धश् चे॒मा मे॑ अग्न॒ इष्ट॑का धे॒नवः॑ सन्तु ष॒ष्ठिः स॒हस्र॑म् अ॒युत॒म् अक्षी॑यमाणा ऋत॒स्था स्थ॑र्ता॒वृधो॑ घृत॒श्चुतो॑ मधु॒श्चुत॒ ऊर्ज॑स्वतीः स्वधा॒विनी॒स् ता मे॑ अग्न॒ इष्ट॑का धे॒नवः॑ सन्तु वि॒राजो॒ नाम॑ काम॒दुघा॑ अ॒मुत्रा॒मुष्मिँ॑ लो॒के ॥

स॒मिद् दि॒शाम् आ॒शया॑ नः सुव॒र्विन् मधो॒र् अतो॒ माध॑वः पात्व् अ॒स्मान् । अ॒ग्निर् दे॒वो दु॒ष्टरी॑तु॒र् अदा॑भ्य इ॒दं क्ष॒त्रँ र॑क्षतु॒ पात्व् अ॒स्मान् ॥

र॒थं॒त॒रँ साम॑भिः पात्व् अ॒स्मान् गा॑य॒त्री छन्द॑सां वि॒श्वरू॑पा । त्रि॒वृन् नो॑ वि॒ष्ठया॒ स्तोमो॒ अह्नाँ॑ समु॒द्रो वात॑ इ॒दम् ओजः॑ पिपर्तु ॥

उ॒ग्रा दि॒शाम् अ॒भिभू॑तिर् वयो॒धाः शुचिः॑ शु॒क्रे अह॑न्य् ओज॒सीना॑ । इन्द्राधि॑पतिः पिपृता॒द् अतो॑ नो॒ महि॑ ॥

क्ष॒त्रं वि॒श्वतो॑ धारये॒दम् ॥

बृ॒हत् साम॑ क्षत्र॒भृद् वृ॒द्धवृ॑ष्णियं त्रि॒ष्टुभौजः॑ शुभि॒तम् उ॒ग्रवी॑रम् । इन्द्र॒ स्तोमे॑न पञ्चद॒शेन॒ मध्य॑म् इ॒दं वाते॑न॒ सग॑रेण रक्ष ॥

प्राची॑ दि॒शाँ स॒हय॑शा॒ यश॑स्वती॒ विश्वे॑ देवाः॒ प्रावृ॒षाह्नाँ॒ सुव॑र्वती । इ॒दं क्ष॒त्रं दु॒ष्टर॑म् अ॒स्त्व् ओजोऽना॑धृष्टँ सह॒स्रियँ॒ सह॑स्वत् ॥

वै॒रू॒पे साम॑न्न् इ॒ह तच् छ॑केम॒ जग॑त्यैनं वि॒क्ष्व् आ वे॑शयामः । विश्वे॑ देवाः सप्तद॒शेन॑ ॥

वर्च॑ इ॒दं क्ष॒त्रँ स॑लि॒लवा॑तम् उ॒ग्रम् ॥

ध॒र्त्री दि॒शां क्ष॒त्रम् इ॒दं दा॑धारोप॒स्थाशा॑नाम् मि॒त्रव॑द् अ॒स्त्व् ओजः॑ । मित्रा॑वरुणा श॒रदाह्नां॑ चिकित्नू अ॒स्मै रा॒ष्ट्राय॒ महि॒ शर्म॑ यछतम् ॥

वै॒रा॒जे साम॒न्न् अधि॑ मे मनी॒षानु॒ष्टुभा॒ सम्भृ॑तं वी॒र्यँ॑ सहः॑ । इ॒दं क्ष॒त्रम् मि॒त्रव॑द् आ॒र्द्रदा॑नु॒ मित्रा॑वरुणा॒ रक्ष॑त॒म् आधि॑पत्यैः ॥

स॒म्राड् दि॒शाँ स॒हसा॑म्नी॒ सह॑स्वत्य् ऋ॒तुर् हे॑म॒न्तो वि॒ष्ठया॑ नः पिपर्तु । अ॒व॒स्युवा॑ताः ॥

बृ॒ह॒तीर् नु शक्व॑रीर् इ॒मं य॒ज्ञम् अ॑वन्तु नो घृ॒ताचीः॑ ॥

सुव॑र्वती सु॒दुघा॑ नः॒ पय॑स्वती दि॒शां दे॒व्य् अ॑वतु नो घृ॒ताची॑ । त्वं गो॒पाः पु॑रए॒तोत प॒श्चाद् बृह॑स्पते॒ याम्यां॑ युङ्ग्धि॒ वाच॑म् ॥

ऊ॒र्ध्वा दि॒शाँ रन्ति॒र् आशौष॑धीनाँ संवत्स॒रेण॑ सवि॒ता नो॒ अह्ना॑म् । रे॒वत् सामाति॑छन्दा उ॒ छन्दोजा॑तशत्रुः स्यो॒ना नो॑ अस्तु ॥

स्तोम॑त्रयस्त्रिँशे॒ भुव॑नस्य पत्नि॒ विव॑स्वद्वाते अ॒भि नः॑ ॥

गृ॒णा॒हि॒ । घृ॒तव॑ती सवित॒र् आधि॑पत्यैः॒ पय॑स्वती॒ रन्ति॒र् आशा॑ नो अस्तु ॥

ध्रु॒वा दि॒शां वि॑ष्णुप॒त्न्य् अघो॑रा॒स्येशा॑ना॒ सह॑सो॒ या म॒नोता॑ । बृह॒स्पति॑र् मात॒रिश्वो॒त वा॒युः सं॑धुवा॒ना वाता॑ अ॒भि नो॑ गृणन्तु ॥

वि॒ष्ट॒म्भो दि॒वो ध॒रुणः॑ पृथि॒व्या अ॒स्येशा॑ना॒ जग॑तो॒ विष्णु॑पत्नी । वि॒श्वव्य॑चा इ॒षय॑न्ती॒ सुभू॑तिः शि॒वा नो॑ अ॒स्त्व् अदि॑तिर् उ॒पस्थे॑ ॥

वै॒श्वा॒न॒रो न॒ ऊत्या॑

पृ॒ष्टो दि॒वि \

अनु॑ नो॒ऽद्यानु॑मतिस् \

अन्व् इद् अ॑नुमते॒ त्वम् \

कया॑ नश् चि॒त्र आ भु॑व॒त्

को अ॒द्य यु॑ङ्क्ते ॥

