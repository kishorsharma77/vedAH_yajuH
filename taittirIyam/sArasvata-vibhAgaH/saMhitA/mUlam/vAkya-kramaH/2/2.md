+++
title = "२"

+++
प्र॒जाप॑तिः प्र॒जा अ॑सृजत

ताः सृ॒ष्टा इ॑न्द्रा॒ग्नी अपा॑गूहताम् \

सो॑ऽचायत् प्र॒जाप॑तिस् \

इ॒न्द्रा॒ग्नी वै मे॑ प्र॒जा अपा॑घुक्षता॒म् इति॒

स ए॒तम् ऐ॑न्द्रा॒ग्नम् एका॑दशकपालम् अपश्य॒त्

तं निर् अ॑वपत्

ताव् अ॑स्मै प्र॒जाः प्रासा॑धयताम्

इन्द्रा॒ग्नी वा ए॒तस्य॑ प्र॒जाम् अप॑ गूहतो॒ योऽल॑म् प्र॒जायै॒ सन् प्र॒जां न वि॒न्दते॑ \

ऐन्द्रा॒ग्नम् एका॑दशकपालं॒ निर् व॑पेत् प्र॒जाका॑मस् \

इ॒न्द्रा॒ग्नी ॥

ए॒व स्वेन॑ भाग॒धेये॒नोप॑ धावति

ताव् ए॒वास्मै॑ प्र॒जाम् प्र सा॑धयतस् \

वि॒न्दते॑ प्र॒जाम्

ऐ॑न्द्रा॒ग्नम् एका॑दशकपालं॒ निर् व॑पे॒त् स्पर्ध॑मानः॒ क्षेत्रे॑ वा सजा॒तेषु॑ वा \

इन्द्रा॒ग्नी ए॒व स्वेन॑ भाग॒धेये॒नोप॑ धावति

ताभ्या॑म् ए॒वेन्द्रि॒यं वी॒र्य॑म् भ्रातृ॑व्यस्य वृङ्क्ते॒

वि पा॒प्मना॒ भ्रातृ॑व्येण जयते॒ \

अप॒ वा ए॒तस्मा॑द् इन्द्रि॒यं वी॒र्यं॑ क्रामति॒ यः सं॑ग्रा॒मम् उ॑पप्र॒याति॑ \

ऐन्द्रा॒ग्नम् एका॑दशकपालं॒ निः ॥

व॒पे॒त् सं॒ग्रा॒मम् उ॑पप्रया॒स्यन् \

इ॒न्द्रा॒ग्नी ए॒व स्वेन॑ भाग॒धेये॒नोप॑ धावति

ताव् ए॒वास्मि॑न्न् इन्द्रि॒यं वी॒र्यं॑ धत्तः

स॒हेन्द्रि॒येण॑ वी॒र्ये॑णोप॒ प्र या॑ति॒ जय॑ति॒ तँ सं॑ग्रा॒मम् \

वि वा ए॒ष इ॑न्द्रि॒येण॑ वी॒र्ये॑णर्ध्यते॒ यः सं॑ग्रा॒मं जय॑ति \

ऐन्द्रा॒ग्नम् एका॑दशकपालं॒ निर् व॑पेत् संग्रा॒मं जि॒त्वा \

इ॑न्द्रा॒ग्नी ए॒व स्वेन॑ भाग॒धेये॒नोप॑ धावति

ताव् ए॒वास्मि॑न्न् इन्द्रि॒यं वी॒र्य॑म् ॥

ध॒त्तो॒ नेन्द्रि॒येण॑ वी॒र्ये॑ण॒ व्य् ऋध्य॒ते॒ \

अप॒ वा ए॒तस्मा॑द् इन्द्रि॒यं वी॒र्यं॑ क्रामति॒ य एति॑ ज॒नता॑म्

ऐन्द्रा॒ग्नम् एका॑दशकपालं॒ निर् व॑पेज् ज॒नता॑म् ए॒ष्यन् \

इ॒न्द्रा॒ग्नी ए॒व स्वेन॑ भाग॒धेये॒नोप॑ धावति

ताव् ए॒वास्मि॑न्न् इन्द्रि॒यं वी॒र्यं॑ धत्तः

स॒हेन्द्रि॒येण॑ वी॒र्ये॑ण ज॒नता॑म् एति

पौ॒ष्णं च॒रुम् अनु॒ निर् व॑पेत्

पू॒षा वा इ॑न्द्रि॒यस्य॑ वी॒र्य॑स्यानुप्रदा॒ता

पू॒षण॑म् ए॒व ॥

स्वेन॑ भाग॒धेये॒नोप॑ धावति॒

स ए॒वास्मा॑ इन्द्रि॒यं वी॒र्य॑म् अनु॒ प्र य॑छति

क्षैत्रप॒त्यं च॒रुं निर् व॑पेज् ज॒नता॑म् आ॒गत्य॑ \

इ॒यं वै क्षेत्र॑स्य॒ पति॑स् \

अ॒स्याम् ए॒व प्रति॑ तिष्ठति \

ऐन्द्रा॒ग्नम् एका॑दशकपालम् उ॒परि॑ष्टा॒न् निर् व॑पेत् \

अ॒स्याम् ए॒व प्र॑ति॒ष्ठाये॑न्द्रि॒यं वी॒र्य॑म् उ॒परि॑ष्टाद् आ॒त्मन् ध॑त्ते ॥

अ॒ग्नये॑ पथि॒कृते॑ पुरो॒डाश॑म् अ॒ष्टाक॑पालं॒ निर् व॑पे॒द् यो द॑र्शपूर्णमासया॒जी सन्न् अ॑मावा॒स्यां॑ वा पौर्णमा॒सीं वा॑तिपा॒दये॑त्

प॒थो वा ए॒षोऽध्य् अप॑थेनैति॒ यो द॑र्शपूर्णमासया॒जी सन्न् अ॑मावा॒यां॑ वा पौर्णमा॒सीं वा॑तिपा॒दय॑ति \

अ॒ग्निम् ए॒व प॑थि॒कृतँ॒ स्वेन॑ भाग॒धेये॒नोप॑ धावति॒

स ए॒वैन॒म् अप॑था॒त् पन्था॒म् अपि॑ नयति \

अन॒ड्वान् दक्षि॑णा व॒ही ह्य् { ए॑ष ^ ए॑षस् }

समृ॑द्ध्यै

अ॒ग्नये॑ व्र॒तप॑तये ॥

पु॒रो॒डाश॑म् अ॒ष्टाक॑पालं॒ निर् व॑पे॒द् य आहि॑ताग्निः॒ सन्न् अ॑व्र॒त्यम् इ॑व॒ चरे॑त् \

अ॒ग्निम् ए॒व व्र॒तप॑तिँ॒ स्वेन॑ भाग॒धेये॒नोप॑ धावति॒

स ए॒वैनं॑ व्र॒तम् आ ल॑म्भयति॒

व्रत्यो॑ भवति \

अ॒ग्नये॑ रक्षो॒घ्ने पु॑रो॒डाश॑म् अ॒ष्टाक॑पालं॒ निर् व॑पति॒ यँ रक्षाँ॑सि॒ सचे॑रन् \

अ॒ग्निम् ए॒व र॑क्षो॒हणँ॒ स्वेन॑ भाग॒धेये॒नोप॑ धावति॒

स ए॒वास्मा॒द् रक्षाँ॑स्य् अप हन्ति॒

निशि॑तायां॒ निर् व॑पेत् ॥

निशि॑तायाँ॒ हि रक्षाँ॑सि प्रे॒रते॑

सम्प्रे॒र्णान्य् ए॒वैना॑नि हन्ति॒

परि॑श्रिते याजये॒द् रक्ष॑सा॒म् अन॑न्ववचाराय

रक्षो॒घ्नी या॑ज्यानुवा॒क्ये॑ भवतो॒ रक्ष॑साँ॒ स्तृत्यै॑ \

अ॒ग्नये॑ रु॒द्रव॑ते पुरो॒डाश॑म् अ॒ष्टाक॑पालं॒ निर् व॑पेद् अभि॒चर॑न् \

ए॒षा वा अ॑स्य घो॒रा त॒नूर् यद् रु॒द्रस्

तस्मा॑ ए॒वैन॒म् आ वृ॑श्चति

ता॒जग् आर्ति॒म् आर्छ॑ति \

अ॒ग्नये॑ सुरभि॒मते॑ पुरो॒डाश॑म् अ॒ष्टाक॑पालं॒ निर् व॑पे॒द् यस्य॒ गावो॑ वा॒ पुरु॑षाः ॥

वा॒ प्र॒मीये॑र॒न् यो वा॑ बिभी॒यात् \

ए॒षा वा अ॑स्य भेष॒ज्या॑ त॒नूर् यत् सु॑रभि॒मती॒

तयै॒वास्मै॑ भेष॒जं क॑रोति

सुरभि॒मते॑ भवति पूतीग॒न्धस्याप॑हत्यै \

अ॒ग्नये॒ क्षाम॑वते पुरो॒डाश॑म् अ॒ष्टाक॑पालं॒ निर् व॑पेत् संग्रा॒मे संय॑त्ते

भाग॒धेये॑नै॒वैनँ॑ शमयि॒त्वा परा॑न् अ॒भि निर् दि॑शति॒

यम् अव॑रेषां॒ विध्य॑न्ति॒ जीव॑ति॒ { स ^ सस् }

यम् परे॑षा॒म् प्र स मी॑यते॒

जय॑ति॒ तँ सं॑ग्रा॒मम् ॥

अ॒भि वा ए॒ष ए॒तान् उ॑च्यति॒ येषा॑म् पूर्वाप॒रा अ॒न्वञ्चः॑ प्र॒मीय॑न्ते

पुरुषाहु॒तिर् ह्य् अ॑स्य प्रि॒यत॑मा॒ग्नये॒ क्षाम॑वते पुरो॒डाश॑म् अ॒ष्टाक॑पालं॒ निर् व॑पेत् \

भा॒ग॒धेये॑नै॒वैनँ॑ शमयति॒

नैषा॑म् पु॒रायु॒षोप॑रः॒ प्र मी॑यते \

अ॒भि वा ए॒ष ए॒तस्य॑ गृ॒हान् उ॑च्यति॒ यस्य॑ गृ॒हान् दह॑ति \

अ॒ग्नये॒ क्षाम॑वते पुरो॒डाश॑म् अ॒ष्टाक॑पालं॒ निर् व॑पेत् \

भा॒ग॒धेये॑नै॒वैनँ॑ शमयति

नास्याप॑रं गृ॒हान् द॑हति ॥

अ॒ग्नये॒ कामा॑य पुरो॒डाश॑म् अ॒ष्टाक॑पालं॒ निर् व॑पे॒द् यं कामो॒ नोप॒नमे॑त् \

अ॒ग्निम् ए॒व कामँ॒ स्वेन॑ भाग॒धेये॒नोप॑ धावति॒

स ए॒वैनं॒ कामे॑न॒ सम् अ॑र्धयति॒ \

उपै॑नं॒ कामो॑ नमति \

अ॒ग्नये॒ यवि॑ष्ठाय पुरो॒डाश॑म् अ॒ष्टाक॑पालं॒ निर् व॑पे॒त् स्पर्ध॑मानः॒ क्षेत्रे॑ वा सजा॒तेषु॑ वा \

अ॒ग्निम् ए॒व यवि॑ष्ठँ॒ स्वेन॑ भाग॒धेये॒नोप॑ धावति॒

तेनै॒वेन्द्रि॒यं वी॒र्य॑म् भ्रातृ॑व्यस्य ॥

यु॒व॒ते॒

वि पा॒प्मना॒ भ्रातृ॑व्येण जयते \

अ॒ग्नये॒ यवि॑ष्ठाय पुरो॒डाश॑म् अ॒ष्टाक॑पालं॒ निर् व॑पेद् अभिच॒र्यमा॑णस् \

अ॒ग्निम् ए॒व यवि॑ष्ठँ॒ स्वेन॑ भाग॒धेये॒नोप॑ धावति॒

स ए॒वास्मा॒द् रक्षाँ॑सि यवयति॒

नैन॑म् अभि॒चर॑न्त् स्तृणुते \

अ॒ग्नय॒ आयु॑ष्मते पुरो॒डाश॑म् अ॒ष्टाक॑पालं॒ निर् व॑पे॒द् यः का॒मये॑त॒

सर्व॒म् आयु॑र् इया॒म् इति॑ \

अ॒ग्निम् ए॒वायु॑ष्मन्तँ॒ स्वेन॑ भाग॒धेये॒नोप॑ धावति॒

स ए॒वास्मि॑न् ॥

आयु॑र् दधाति॒

सर्व॒म् आयु॑र् एति \

अ॒ग्नये॑ जा॒तवे॑दसे पुरो॒डाश॑म् अ॒ष्टाक॑पालं॒ निर् व॑पे॒द् भूति॑कामस् \

अ॒ग्निम् ए॒व जा॒तवे॑दसँ॒ स्वेन॑ भाग॒धेये॒नोप॑ धावति॒

स ए॒वैन॒म् भूतिं॑ गमयति॒

भव॑त्य् ए॒व \

अ॒ग्नये॒ रुक्म॑ते पुरो॒डाश॑म् अ॒ष्टाक॑पालं॒ निर् व॑पे॒द् रुक्का॑मस् \

अ॒ग्निम् ए॒व रुक्म॑न्तँ॒ स्वेन॑ भाग॒धेये॒नोप॑ धावति॒

स ए॒वास्मि॒न् रुचं॑ दधाति॒

रोच॑त ए॒व \

अ॒ग्नये॒ तेज॑स्वते पुरो॒डाश॑म् ॥

अ॒ष्टाक॑पालं॒ निर् व॑पे॒त् तेज॑स्कामस् \

अ॒ग्निम् ए॒व तेज॑स्वन्तँ॒ स्वेन॑ भाग॒धेये॒नोप॑ धावति॒

स ए॒वास्मि॒न् तेजो॑ दधाति

तेज॒स्व्य् ए॑व भ॑वति \

अ॒ग्नये॑ साह॒न्त्याय॑ पुरो॒डाश॑म् अ॒ष्टाक॑पालं॒ निर् व॑पे॒त् सीक्ष॑माणस् \

अ॒ग्निम् ए॒व सा॑ह॒न्त्यँ स्वेन॑ भाग॒धेये॒नोप॑ धावति॒

तेनै॒व स॑हते॒ यँ सीक्ष॑ते ॥

अ॒ग्नयेऽन्न॑वते पुरो॒डाश॑म् अ॒ष्टाक॑पालं॒ निर् व॑पे॒द् यः का॒मये॒तान्न॑वान्त् स्या॒म् इति॑ \

अ॒ग्निम् ए॒वान्न॑वन्तँ॒ स्वेन॑ भाग॒धेये॒नोप॑ धावति॒

स ए॒वैन॒म् अन्न॑वन्तं करो॒त्य् अन्न॑वान् ए॒व भ॑वति \

अ॒ग्नये॑ऽन्ना॒दाय॑ पुरो॒डाश॑म् अ॒ष्टाक॑पालं॒ निर् व॑पे॒द् यः का॒मये॑तान्ना॒दः स्या॒म् इति॑ \

अ॒ग्निम् ए॒वान्ना॒दँ स्वेन॑ भाग॒धेये॒नोप॑ धावति॒

स ए॒वैन॑म् अन्ना॒दं क॑रोत्य् अन्ना॒दः ॥

ए॒व भ॑वति \

अ॒ग्नयेऽन्न॑पतये पुरो॒डाश॑म् अ॒ष्टाक॑पालं॒ निर् व॑पे॒द् यः का॒मये॒तान्न॑पतिः सय॒म् इति॑ \

अ॒ग्निम् ए॒वान्न॑पतिँ॒ स्वेन॑ भाग॒धेये॒नोप॑ धावति॒

स ए॒वैन॒म् अन्न॑पतिं करो॒त्य् अन्न॑पतिर् ए॒व भ॑वति \

अ॒ग्नये॒ पव॑मानाय पुरो॒डाश॑म् अ॒ष्टाक॑पालं॒ निर् व॑पेद् अ॒ग्नये॑ पाव॒काया॒ग्नये॒ शुच॑ये॒ ज्योगा॑मयावी॒

यद् अ॒ग्नये॒ पव॑मानाय नि॒र्वप॑ति

प्रा॒णम् ए॒वास्मि॒न् तेन॑ दधाति॒

यद् अ॒ग्नये॑ ॥

पा॒व॒काय॑

वाच॑म् ए॒वास्मि॒न् तेन॑ दधाति॒

यद् अ॒ग्नये॒ शुच॑ये \

आयु॑र् ए॒वास्मि॒न् तेन॑ दधात्य् उ॒त यदी॒तासु॒र् भव॑ति॒ जीव॑त्य् ए॒व \

ए॒ताम् ए॒व निर् व॑पे॒च् चक्षु॑ष्कामो॒ यद् अ॒ग्नये॒ पव॑मानाय नि॒र्वप॑ति

प्रा॒णम् ए॒वास्मि॒न् तेन॑ दधाति॒

यद् अ॒ग्नये॑ पाव॒काय॑

वाच॑म् ए॒वास्मि॒न् तेन॑ दधाति

यद् अ॒ग्नये॒ शुच॑ये॒

चक्षु॑र् ए॒वास्मि॒न् तेन॑ दधाति ॥

उ॒त यद्य् अ॒न्धो भ॑वति॒ प्रैव प॑श्यति \

अ॒ग्नये॑ पु॒त्रव॑ते पुरो॒डाश॑म् अ॒ष्टाक॑पालं॒ निर् व॑पेत् \

इन्द्रा॑य पु॒त्रिणे॑ पुरो॒डाश॒म् एका॑दशकपालम् प्र॒जाका॑मस् \

अ॒ग्निर् ए॒वास्मै॑ प्र॒जाम् प्र॑ज॒नय॑ति

वृ॒द्धाम् इन्द्रः॒ प्र य॑छति \

अ॒ग्नये॒ रस॑वतेऽजक्षी॒रे च॒रुं निर् व॑पे॒द् यः का॒मये॑त॒ रस॑वान्त् स्या॒म् इति॑ \

अ॒ग्निम् ए॒व रस॑वन्तँ॒ स्वेन॑ भाग॒धेये॒नोप॑ धावति॒

स ए॒वैनँ॒ रस॑वन्तं करोति ॥

रस॑वान् ए॒व भ॑वत्य् अजक्षी॒रे भ॑वति \

आग्ने॒यी वा ए॒षा यद् अ॒जा

सा॒क्षाद् ए॒व रस॒म् अव॑ रुन्द्धे \

अ॒ग्नये॒ वसु॑मते पुरो॒डाश॑म् अ॒ष्टाक॑पालं॒ निर् व॑पे॒द् यः का॒मये॑त॒ वसु॑मान्त् स्या॒म् इति॑ \

अ॒ग्निम् {F ए॒व} {W ए॑व॒} वसु॑मन्तँ॒ स्वेन॑ भाग॒धेये॒नोप॑ धावति॒

स ए॒वैनं॒ वसु॑मन्तं करोति॒ वसु॑मान् ए॒व भ॑वति \

अ॒ग्नये॑ वाज॒सृते॑ पुरो॒डाश॑म् अ॒ष्टाक॑पालं॒ निर् व॑पेत् संग्रा॒मे संय॑त्ते

वाजं॑ ॥

वा ए॒ष सि॑सीर्षति॒ यः सं॑ग्रा॒मं जिगी॑षति \

अ॒ग्निः खलु॒ वै दे॒वानां॑ वाज॒सृद् अ॒ग्निम् ए॒व वा॑ज॒सृतँ॒ स्वेन॑ भाग॒धेये॒नोप॑ धावति

धाव॑ति॒ वाजँ॒ हन्ति॑ वृ॒त्रं जय॑ति॒ तँ सं॑ग्रा॒मम्

अथो॑ अ॒ग्निर् इ॑व॒ न प्र॑ति॒धृषे॑ भवति \

अ॒ग्नये॑ऽग्नि॒वते॑ पुरो॒डाश॑म् अ॒ष्टाक॑पालं॒ निर् व॑पे॒द् यस्या॒ग्नाव् अ॒ग्निम् अ॑भ्यु॒द्धरे॑युस् \

निर्दि॑ष्टभागो॒ वा ए॒तयो॑र् अ॒न्योऽनि॑र्दिष्टभागो॒ऽन्यस् तौ स॒म्भव॑न्तौ॒ यज॑मानम् ॥

अ॒भि सम् भ॑वतस् \

स ई॑श्व॒र आर्ति॒म् आर्तो॒र् यद् अ॒ग्नये॑ऽग्नि॒वते॑ नि॒र्वप॑ति

भाग॒धेये॑नै॒वैनौ॑ शमयति

नार्ति॒म् आर्छ॑ति॒ यज॑मानस् \

अ॒ग्नये॒ ज्योति॑ष्मते पुरो॒डाश॑म् अ॒ष्टाक॑पालं॒ निर् व॑पे॒द् यस्या॒ग्निर् उद्धृ॒तोऽहु॑तेऽग्निहो॒त्र उ॒द्वाये॒द् अप॑र आ॒दीप्या॑नू॒द्धृत्य॒ इत्य् आ॑हु॒स् तत् तथा॒ न का॒र्यं॑ यद् भा॑ग॒धेय॑म् अ॒भि पूर्व॑ उद्ध्रि॒यते॒ किम् अप॑रो॒ऽभ्य् उत् ॥

ह्रि॒ये॒तेति॒ तान्य् ए॒वाव॒क्षाणा॑नि संनि॒धाय॑ म॒न्थेत् \

इ॒तः प्र॑थ॒मं ज॑ज्ञे अ॒ग्निः स्वाद् योने॒र् अधि॑ जा॒तवे॑दाः । स गा॑यत्रि॒या त्रि॒ष्टुभा॒ जग॑त्या दे॒वेभ्यो॑ ह॒व्यं व॑हतु प्रजा॒नन्न् इति॒

छन्दो॑भिर् ए॒वैनँ॒ स्वाद् योनेः॒ प्र ज॑नयत्य् ए॒ष वाव सो॑ऽग्निर् इत्य् आ॑हु॒र् ज्योति॒स् त्वा अ॑स्य॒ परा॑पतित॒म् इति॒ यद् अ॒ग्नये॒ ज्योति॑ष्मते नि॒र्वप॑ति॒ यद् ए॒वास्य॒ ज्योतिः॒ परा॑पतितं॒ तद् ए॒वाव॑ रुन्द्धे ॥

वै॒श्वा॒न॒रं द्वाद॑शकपालं॒ निर् व॑पेद् वारु॒णं च॒रुं द॑धि॒क्राव्णे॑ च॒रुम् अ॑भिश॒स्यमा॑नस् \

यद् वै॑श्वान॒रो द्वाद॑शकपालो॒ भव॑ति संवत्स॒रो वा अ॒ग्निर् वै॑श्वान॒रः सं॑वत्स॒रेणै॒वैनँ॑ स्वदय॒त्य् अप॑ पा॒पं वर्णँ॑ हते वारु॒णेनै॒वैनं॑ वरुणपा॒शान् मु॑ञ्चति दधि॒क्राव्णा॑ पुनाति॒

हिर॑ण्यं॒ दक्षि॑णा प॒वित्रं॒ वै हिर॑ण्यम् पु॒नात्य् ए॒वैन॑म् आ॒द्य॑म् अ॒स्यान्न॑म् भवति \

ए॒ताम् ए॒व निर् व॑पेत् प्र॒जाका॑मः

संवत्स॒रः ॥

वा ए॒तस्याशा॑न्तो॒ योनि॑म् प्र॒जायै॑ पशू॒नां निर् द॑हति॒ योऽल॑म् प्र॒जायै॒ सन् प्र॒जां न वि॒न्दते॒

यद् वै॑श्वान॒रो द्वाद॑शकपालो॒ भव॑ति संवत्स॒रो वा अ॒ग्निर् वै॑श्वान॒रः सं॑वत्स॒रम् ए॒व भा॑ग॒धेये॑न शमयति॒ सो॑ऽस्मै शा॒न्तः स्वाद् योनेः॑ प्र॒जाम् प्र {F ज॑नयति} {W जनयत्य्} {ग्लोस् ज॒न॒य॒ति॒} वा॒रु॒णेनै॒वैनं॑ वरुणपा॒शान् मु॑ञ्चति दधि॒क्राव्णा॑ पुनाति॒

हिर॑ण्यं॒ दक्षि॑णा प॒वित्रं॒ वै हिर॑ण्यम् पु॒नात्य् ए॒वैन॑म् ॥

वि॒न्दते॑ प्र॒जाम् \

वै॒श्वा॒न॒रं द्वाद॑शकपालं॒ निर् व॑पेत् पु॒त्रे जा॒ते

यद् अ॒ष्टाक॑पालो॒ भव॑ति गायत्रि॒यैवैन॑म् ब्रह्मवर्च॒सेन॑ पुनाति॒ यन् नव॑कपालस् त्रि॒वृतै॒वास्मि॒न् तेजो॑ दधाति॒ यद् दश॑कपालो वि॒राजै॒वास्मि॑न्न् अ॒न्नाद्यं॑ दधाति॒ यद् एका॑दशकपालस् तृ॒ष्टुभै॒वास्मि॑न्न् इन्द्रि॒यं द॑धाति॒ यद् द्वाद॑शकपालो॒ जग॑त्यै॒वास्मि॑न् प॒शून् द॑धाति॒

यस्मि॑ञ् जा॒त ए॒ताम् इष्टि॑म् नि॒र्वप॑ति पू॒तः ॥

ए॒व ते॑ज॒स्य् अ॑न्ना॒द इ॑न्द्रिया॒वी प॑शु॒मान् भ॑वति॒ \

अव॒ वा ए॒ष सु॑व॒र्गाल् लो॒काच् छि॑द्यते॒ यो द॑र्शपूर्णमासया॒जी सन्न् अ॑मावा॒स्यां॑ वा पौर्णमा॒सीं वा॑तिपा॒दय॑ति सुव॒र्गाय॒ हि लो॒काय॑ दर्शपूर्णमा॒साव् इ॒ज्येते॑

वैश्वान॒रं द्वाद॑शकपालं॒ निर् व॑पेद् अमावा॒स्यां॑ वा पौर्णमा॒सीं वा॑ति॒पाद्य॑

संवत्स॒रो वा अ॒ग्निर् वै॑श्वान॒रः सं॑वत्स॒रम् ए॒व प्री॑णा॒त्य् अथो॑ संवत्स॒रम् ए॒वास्मा॒ उप॑ दधाति सुव॒र्गस्य॑ लो॒कस्य॒ सम॑ष्ट्यै ॥

अथो॑ दे॒वता॑ ए॒वान्वा॒रभ्य॑ सुव॒र्गं लो॒कम् ए॑ति

वीर॒हा वा ए॒ष दे॒वानां॒ यो॑ऽग्निम् उ॑द्वा॒सय॑ते॒ न वा ए॒तस्य॑ ब्राह्म॒णा ऋ॑ता॒यवः॑ पु॒रान्न॑म् अक्षन् \

आ॒ग्ने॒यम् अ॒ष्टाक॑पालं॒ निर् व॑पेत् \

वै॒श्वा॒न॒रं द्वाद॑शकपालम् अ॒ग्निम् उ॑द्वासयि॒ष्यन्

यद् अ॒ष्टाक॑पालो॒ भव॑त्य् अ॒ष्टाक्ष॑रा गाय॒त्री गा॑य॒त्रो॑ऽग्निर् यावा॑न् ए॒वाग्निस् तस्मा॑ आति॒थ्यं क॑रोति॒ \

अथो॒ यथा॒ जनं॑ य॒ते॑ऽव॒सं क॒रोति॑ ता॒दृक् ॥

ए॒व तत् \

द्वाद॑शकपालो वैश्वान॒रो भ॑वति

द्वाद॑श॒ मासाः॑ संवत्स॒रः सं॑वत्स॒रः खलु॒ वा अ॒ग्नेर् योनिः॒ स्वाम् ए॒वैनं॒ योनिं॑ गमयति \

आ॒द्य॑म् अ॒स्यान्न॑म् भवति

वैश्वान॒रं द्वाद॑शकपालं॒ निर् व॑पेन् मारु॒तँ स॒प्तक॑पालं॒ ग्राम॑कामस् \

आ॒ह॒व॒नीये॑ वैश्वान॒रम् अधि॑ श्रयति॒ गार्ह॑पत्ये मारु॒तम् पा॑पवस्य॒सस्य॒ विधृ॑त्यै

द्वाद॑शकपालो वैश्वान॒रो भ॑वति॒ द्वाद॑श॒ मासाः॑ संवत्स॒रः सं॑वत्स॒रेणै॒वास्मै॑ सजा॒ताँश् च्या॑वयति

मारु॒तो भ॑वति ॥

म॒रुतो॒ वै दे॒वानां॒ विशो॑ देववि॒शेनै॒वास्मै॑ मनुष्यवि॒शम् अव॑ रुन्द्धे

स॒प्तक॑पालो भवति स॒प्तग॑णा॒ वै म॒रुतो॑ गण॒श ए॒वास्मै॑ सजा॒तान् अव॑ रुन्द्धे \

अनू॒च्यमा॑न॒ आ सा॑दयति॒

विश॑म् ए॒वास्मा॒ अनु॑वर्त्मानं करोति ॥

आ॒दि॒त्यं च॒रुं निर् व॑पेत् संग्रा॒मम् उ॑पप्रया॒स्यन् \

इ॒यं वा अदि॑तिस् \

अ॒स्याम् ए॒व पूर्वे॒ प्रति॑ तिष्ठन्ति

वैश्वान॒रं द्वाद॑शकपालं॒ निर् व॑पेद् आ॒यत॑नं ग॒त्वा

सं॑वत्स॒रो वा अ॒ग्निर् वै॑श्वान॒रः

सं॑वत्स॒रः खलु॒ वै दे॒वाना॑म् आ॒यत॑नम्

ए॒तस्मा॒द् वा आ॒यत॑नाद् दे॒वा असु॑रान् अजय॒न्

यद् वै॑श्वान॒रं द्वाद॑शकपालं नि॒र्वप॑ति

दे॒वाना॑म् ए॒वायत॑ने यतते॒

जय॑ति॒ तँ सं॑ग्रा॒मम्

ए॒तस्मि॒न् वा ए॒तौ मृ॑जाते ॥

यो वि॑द्विषा॒णयो॒र् अन्न॒म् अत्ति॑

वैश्वान॒रं द्वाद॑शकपालं॒ निर् व॑पेद् विद्विषा॒णयो॒र् अन्नं॑ ज॒ग्ध्वा

सं॑वत्स॒रो वा अ॒ग्निर् वै॑श्वान॒रः

सं॑वत्स॒रस्व॑दितम् ए॒वात्ति॑

नास्मि॑न् मृजाते

संवत्स॒राय॒ वा ए॒तौ सम् अ॑माते॒ यौ स॑म॒माते॒

तयो॒र् यः पूर्वो॑ऽभि॒द्रुह्य॑ति॒ तं वरु॑णो गृह्णाति

वैश्वान॒रं द्वाद॑शकपालं॒ निर् व॑पेत् सममा॒नयोः॒ पूर्वो॑ऽभि॒द्रुह्य॑

संवत्स॒रो वा अ॒ग्निर् वै॑श्वान॒रः

स॑म्वत्स॒रम् ए॒वाप्त्वा नि॑र्वरु॒णम् ॥

प॒रस्ता॑द् अ॒भि द्रु॑ह्यति॒ नैनं॒ वरु॑णो गृह्णाति \

आ॒व्यं॑ वा ए॒ष प्रति॑ गृह्णाति॒ योऽवि॑म् प्रतिगृ॒ह्णाति॑

वैश्वान॒रं द्वाद॑शकपालं॒ निर् व॑पे॒द् अवि॑म् प्रति॒गृह्य॑

संवत्स॒रो वा अ॒ग्निर् वै॑श्वान॒रः

सं॑वत्स॒रस्व॑दिताम् ए॒व प्रति॑गृह्णाति

नाव्य॑म् प्रति॑ गृह्णाति \

आ॒त्मनो॒ वा ए॒ष मात्रा॑म् आप्नोति॒ य उ॑भ॒याद॑त् प्रतिगृ॒ह्णात्य् अश्वं॑ वा॒ पुरु॑षं वा

वैश्वान॒रं द्वाद॑शकपालं॒ निर् व॑पेद् उभ॒याद॑त् ॥

प्र॒ति॒गृह्य॑

संवत्स॒रो वा अ॒ग्निर् वै॑श्वान॒रः

सं॑वत्स॒रस्व॑दितम् ए॒व प्रति॑ गृह्णाति

नात्मनो॒ मात्रा॑म् आप्नोति

वैश्वान॒रं द्वाद॑शकपालं॒ निर् व॑पेत् स॒निम् ए॒ष्यन् \

सं॒व॒त्स॒रो वा अ॒ग्निर् वै॑श्वान॒रस् \

य॒दा खलु॒ वै सं॑वत्स॒रं ज॒नता॑यां॒ चर॒त्य् अथ॒ स ध॑ना॒र्घो भ॑वति॒

यद् वै॑श्वान॒रं द्वाद॑शकपालं नि॒र्वप॑ति संवत्स॒रसा॑ताम् ए॒व स॒निम् अ॒भि प्र च्य॑वते

दान॑कामा अस्मै प्र॒जा भ॑वन्ति॒

यो वै सं॑वत्स॒रम् ॥

प्र॒युज्य॒ न वि॑मु॒ञ्चत्य् अ॑प्रतिष्ठा॒नो वै स भ॑वति \

ए॒तम् ए॒व वै॑श्वान॒रम् पुन॑र् आ॒गत्य॒ निर् व॑पेत् \

यम् ए॒व प्र॑यु॒ङ्क्ते तम् भा॑ग॒धेये॑न॒ वि मु॑ञ्चति॒ प्रति॑ष्ठित्यै॒

यया॒ रज्ज्वो॑त्त॒मां गाम् आ॒जेत् ताम् भ्रातृ॑व्याय॒ प्र हि॑णुयात् \

निरृ॑तिम् ए॒वास्मै॒ प्र हि॑णोति ॥

ऐ॒न्द्रं च॒रुं निर् व॑पेत् प॒शुका॑मस् \

ऐ॒न्द्रा वै प॒शव॑स् \

इन्द्र॑म् ए॒व स्वेन॑ भाग॒धेये॒नोप॑ धावति॒

स ए॒वास्मै॑ प॒शून् प्र य॑छति

पशु॒मान् ए॒व भ॑वति

च॒रुर् भ॑वति

स्वाद् ए॒वास्मै॒ योनेः॑ प॒शून् प्र ज॑नयति॒ \

इन्द्रा॑येन्द्रि॒याव॑ते पुरो॒डाश॒म् एका॑दशकपालं॒ निर् व॑पेत् प॒शुका॑मस् \

इ॒न्द्रि॒यं वै प॒शव॑स् \

इन्द्र॑म् ए॒वेन्द्रि॒याव॑न्तँ॒ स्वेन॑ भाग॒धेये॒नोप॑ धावति॒

सः ॥

ए॒वास्मा॑ इन्द्रि॒यम् प॒शून् प्र य॑छति

पशु॒मान् ए॒व भ॑वति॒ \

इन्द्रा॑य घ॒र्मव॑ते पुरो॒डाश॒म् एका॑दशकपालं॒ निर् व॑पेद् ब्रह्मवर्च॒सका॑मस् \

ब्र॒ह्म॒व॒र्च॒सं वै घ॒र्मस् \

इन्द्र॑म् ए॒व घ॒र्मव॑न्तँ॒ स्वेन॑ भाग॒धेये॒नोप॑ धावति॒

स ए॒वास्मि॑न् ब्रह्मवर्च॒सं द॑धाति

ब्रह्मवर्च॒स्य् ए॑व भ॑वति॒ \

इन्द्रा॑या॒र्कव॑ते पुरो॒डाश॒म् एका॑दशकपालं॒ निर् व॑पे॒द् अन्न॑कामस् \

अ॒र्को वै दे॒वाना॒म् अन्न॒म्

इन्द्र॑म् ए॒वार्कव॑न्तँ॒ स्वेन॑ भाग॒धेये॑न ॥

उप॑ धावति॒

स ए॒वास्मा॒ अन्न॒म् प्र य॑छति \

अन्ना॒द ए॒व भ॑वति॒ \

इन्द्रा॑य घ॒र्मव॑ते पुरो॒डाश॒म् एका॑दशकपालं॒ निर् व॑पे॒द् इन्द्रा॑येन्द्रि॒याव॑त॒ इन्द्रा॑या॒र्कव॑ते॒ भूति॑कामस् \

यद् इन्द्रा॑य घ॒र्मव॑ते नि॒र्वप॑ति॒ शिर॑ ए॒वास्य॒ तेन॑ करोति॒

यद् इन्द्रा॑येन्द्रि॒याव॑त आ॒त्मान॑म् ए॒वास्य॒ तेन॑ करोति॒

यद् इन्द्रा॑या॒र्कव॑ते भू॒त ए॒वान्नाद्ये॒ प्रति॑ तिष्ठति॒ भव॑त्य् ए॒व \

इन्द्रा॑य ॥

अँ॒हो॒मुचे॑ पुरो॒डाश॒म् एका॑दशकपालं॒ निर् व॑पे॒द् यः पा॒प्मना॑ गृही॒तः स्यात्

पा॒प्मा वा अँह॑स् \

इन्द्र॑म् ए॒वाँहो॒मुचँ॒ स्वेन॑ भाग॒धेये॒नोप॑ धावति॒

स ए॒वैन॑म् पा॒प्मनोऽँह॑सो मुञ्चति॒ \

इन्द्रा॑य वैमृ॒धाय॑ पुरो॒डाश॒म् एका॑दशकपालं॒ निर् व॑पे॒द् यम् मृधो॒ऽभि प्र॒वेपे॑रन् रा॒ष्ट्राणि॑ वा॒भि स॑मि॒युस् \

इन्द्र॑म् ए॒व वै॑मृ॒धँ स्वेन॑ भाग॒धेये॒नोप॑ धावति॒

स ए॒वास्मा॒न् मृधः॑ ॥

अप॑ हन्ति॒ \

इन्द्रा॑य त्रा॒त्रे पु॑रो॒डाश॒म् एका॑दशकपालं॒ निर् व॑पेद् ब॒द्धो वा॒ परि॑यत्तो वा॒ \

इन्द्र॑म् ए॒व त्रा॒तारँ॒ स्वेन॑ भाग॒धेये॒नोप॑ धावति॒

स ए॒वैनं॑ त्रायते॒ \

इन्द्रा॑यार्काश्वमे॒धव॑ते पुरो॒डाश॒म् एका॑दशकपालं॒ निर् व॑पे॒द् यम् म॑हाय॒ज्ञो नोप॒नमे॑त् \

ए॒ते वै म॑हाय॒ज्ञस्या॑न्त्ये त॒नू यद् अ॑र्काश्वमे॒धौ \

इन्द्र॑म् ए॒वार्का॑श्वमे॒धव॑न्तँ॒ स्वेन॑ भाग॒धेये॒नोप॑ धावति॒

स ए॒वास्मा॑ अन्त॒तो म॑हाय॒ज्ञं च्या॑वयति॒ \

उपै॑नं महाय॒ज्ञो न॑मति ॥

इन्द्रा॒यान्वृ॑जवे पुरो॒डाश॒म् एका॑दशकपालं॒ निर् व॑पे॒द् ग्राम॑कामस् \

इन्द्र॑म् ए॒वान्वृ॑जुँ॒ स्वेन॑ भाग॒धेये॒नोप॑ धावति॒

स ए॒वास्मै॑ सजा॒तान् अनु॑कान् करोति

ग्रा॒म्य् ए॑व भ॑वति \

इन्द्रा॒ण्यै च॒रुं निर् व॑पे॒द् यस्य॒ सेनासँ॑शितेव॒ स्यात् \

इ॒न्द्रा॒णी वै सेना॑यै दे॒वता॑ \

इन्द्रा॒णीं ए॒व स्वेन॑ भाग॒धेये॒नोप॑ धावति॒

सैवास्य॒ सेनाँ॒ सँ श्य॑ति॒

बल्ब॑जा॒न् अपि॑ ॥

इ॒ध्मे सं न॑ह्येत् \

गौर् यत्राधि॑ष्कन्ना॒ न्यमे॑ह॒त् ततो॒ बल्ब॑जा॒ उद् अ॑तिष्ठ॒न्

गवा॑म् ए॒वैनं॑ न्या॒यम् अ॑पि॒नीय॒ गा वे॑दयति॒ \

इन्द्रा॑य मन्यु॒मते॒ मन॑स्वते पुरो॒डाश॒म् एका॑दशकपालं॒ निर् व॑पेत् संग्रा॒मे संय॑त्ते \

इन्द्रि॒येण॒ वै म॒न्युना॒ मन॑सा संग्रा॒मं ज॑यति॒ \

इन्द्र॑म् ए॒व म॑न्यु॒मन्त॒म् मन॑स्वन्तँ॒ स्वेन॑ भाग॒धेये॒नोप॑ धावति॒

स ए॒वास्मि॑न्न् इन्द्रि॒यम् म॒न्युम् मनो॑ दधाति॒

जय॑ति॒ तम् ॥

सं॒ग्रा॒मम्

ए॒ताम् ए॒व निर् व॑पे॒द् यो ह॒तम॑नाः स्व॒यम्पा॑प इव॒ स्यात् \

ए॒तानि॒ हि वा ए॒तस्मा॒द् अप॑क्रान्तानि॒ \

अथै॒ष ह॒तम॑नाः स्व॒यम्पा॑प॒ इन्द्र॑म् ए॒व म॑न्यु॒मन्त॒म् मन॑स्वन्तँ॒ स्वेन॑ भाग॒धेये॒नोप॑ धावति॒

स ए॒वास्मि॑न्न् इन्द्रि॒यम् म॒न्युम् मनो॑ दधाति॒

न ह॒तम॑नाः स्व॒यम्पा॑पो भवति॒ \

इन्द्रा॑य दा॒त्रे पु॑रो॒डाश॒म् एका॑दशकपालं॒ निर् व॑पे॒द् यः का॒मये॑त

दान॑कामा मे प्र॒जाः स्युः॑ ॥

इति॒ \

इन्द्र॑म् ए॒व दा॒तारँ॒ स्वेन॑ भाग॒धेये॒नोप॑ धावति॒

स ए॒वास्मै॒ दान॑कामाः प्र॒जाः क॑रोति

दान॑कामा अस्मै प्र॒जा भ॑वन्ति॒ \

इन्द्रा॑य प्रदा॒त्रे पु॑रोडाश॒म् एका॑दशकपालं॒ निर् व॑पे॒द् यस्मै॒ प्रत्त॑म् इव॒ सन् न प्र॑दी॒येत॒ \

इन्द्र॑म् ए॒व प्र॑दा॒तारँ॒ स्वेन॑ भाग॒धेये॒नोप॑ धावति॒

स ए॒वास्मै॒ प्र दा॑पयति॒ \

इन्द्रा॑य सु॒त्राम्णे॑ पुरो॒डाश॒म् एका॑दशकपालं॒ निर् व॑पे॒द् अप॑रुद्धो वा ॥

अ॒प॒रु॒ध्यमा॑नो वा॒ \

इन्द्र॑म् ए॒व सु॒त्रामा॑णँ॒ स्वेन॑ भाग॒धेये॒नोप॑ धावति॒

स ए॒वैनं॑ त्रायते \

अनपरु॒ध्यो भ॑वति॒ \

इन्द्रो॒ वै स॒दृङ् दे॒वता॑भिर् आसी॒त्

स न व्या॒वृत॑म् अगछ॒त्

स प्र॒जाप॑ति॒म् उपा॑धाव॒त्

तस्मा॑ ए॒तम् ऐ॒न्द्रम् एका॑दशकपालं॒ निर् अ॑वप॒त्

तेनै॒वास्मि॑न्न् इन्द्रि॒यम् अ॑दधात् \

श॒क्व॒री॒ या॒ज्या॒नु॒वा॒क्ये॑ अकरोत् \

वज्रो॒ वै शक्व॑री॒

स ए॑नं॒ वज्रो॒ भूत्या॑ ऐन्द्ध ॥

सो॑ऽभव॒त्

सो॑ऽबिभेद् भू॒तः

प्र मा॑ धक्ष्य॒तीति॒

स प्र॒जाप॑ति॒म् पुन॒र् उपा॑धाव॒त्

स प्र॒जाप॑तिः॒ शक्व॑र्या॒ अधि॑ रे॒वतीं॒ निर् अ॑मिमीत॒ शान्त्या॒ अप्र॑दाहाय॒

योऽलँ॑ श्रि॒यै सन्त् स॒दृङ्क् स॑मा॒नैः स्यात् तस्मा॑ ए॒तम् ऐँ॒द्रम् एका॑दशकपालं॒ निर् व॑पेत् \

इन्द्र॑म् ए॒व स्वेन॑ भाग॒धेये॒नोप॑ धावति॒

स ए॒वास्मि॑न्न् इन्द्रि॒यं द॑धाति

रे॒वती॑ पुरोऽनुवा॒क्या॑ भवति॒ शान्त्या॒ अप्र॑दाहाय॒

शक्व॑री या॒ज्या॑

वज्रो॒ वै शक्व॑री॒

स ए॑नं॒ वज्रो॒ भूत्या॑ इन्द्धे॒

भव॑त्य् ए॒व ॥

आ॒ग्ना॒वै॒ष्ण॒वम् एका॑दशकपालं॒ निर् व॑पेद् अभि॒चर॒न्त् सर॑स्व॒त्य् आज्य॑भागा स्याद् बार्हस्प॒त्यश् च॒रुस् \

यद् आ॑ग्नावैष्ण॒व एका॑दशकपालो॒ भव॑ति \

अ॒ग्निः सर्वा॑ दे॒वता॒ विष्णु॑र् य॒ज्ञो दे॒वता॑भिश् चै॒वैनं॑ य॒ज्ञेन॑ चा॒भि च॑रति॒

सर॑स्व॒त्य् आज्य॑भागा भवति॒ वाग् वै सर॑स्वती वा॒चैवैन॑म् अ॒भि च॑रति

बार्हस्प॒त्यश् च॒रुर् भ॑वति॒ ब्रह्म॒ वै दे॒वाना॒म् बृह॒स्पति॒र् ब्रह्म॑णै॒वैन॑म् अ॒भि च॑रति ॥

प्रति॒ वै प॒रस्ता॑द् अभि॒चर॑न्तम् अ॒भि च॑रन्ति॒

द्वेद्वे॑ पु॒रोऽनु॑वा॒क्ये॑ कुर्या॒द् अति॒ प्रयु॑क्त्यै \

ए॒तयै॒व य॑जेताभिच॒र्यमा॒णो दे॒वता॑भिर् ए॒व दे॒वताः॑ प्रति॒चर॑ति य॒ज्ञेन॑ य॒ज्ञं वा॒चा वाच॒म् ब्रह्म॑णा॒ ब्रह्म॒ स दे॒वता॑श् चै॒व य॒ज्ञं च॑ मध्य॒तो व्यव॑सर्पति॒ तस्य॒ न कुत॑श् च॒नोपा॑व्या॒धो भ॑वति॒

नैन॑म् अभि॒चर॑न्त् स्तृणुते \

आग्नावैष्ण॒वम् एका॑दशकपालं॒ निर् व॑पे॒द् यं य॒ज्ञो न ॥

उ॒प॒नमे॑त् \

अ॒ग्निः सर्वा॑ दे॒वता॒ विष्णु॑र् य॒ज्ञो॑ऽग्निं चै॒व विष्णुं॑ च॒ स्वेन॑ भाग॒धेये॒नोप॑ धावति॒ ताव् ए॒वास्मै॑ य॒ज्ञम् प्र य॑छत॒ उपै॑नं य॒ज्ञो न॑मति \

आग्नावैष्ण॒वं घृ॒ते च॒रुं निर् व॑पे॒च् चक्षु॑ष्कामस् \

अ॒ग्नेर् वै चक्षु॑षा मनु॒ष्या॑ वि प॑श्यन्ति य॒ज्ञस्य॑ दे॒वा अ॒ग्निं चै॒व विष्णुं॑ च॒ स्वेन॑ भाग॒धेये॒नोप॑ धावति

ताव् ए॒व ॥

अ॒स्मि॒ञ् चक्षु॑र् धत्त॒श् चक्षु॑ष्मान् ए॒व भ॑वति

धे॒न्वै वा ए॒तद् रेतो॒ यद् आज्य॑म् अन॒डुह॑स् तण्डु॒ला मि॑थु॒नाद् ए॒वास्मै॒ चक्षुः॒ प्र ज॑नयति

घृ॒ते भ॑वति॒ तेजो॒ वै घृ॒तं तेज॒श् चक्षु॒स् तेज॑सै॒वास्मै॒ तेज॒श् चक्षु॒र् अव॑ रुन्द्धे \

इन्द्रि॒यं वै वी॒र्यं॑ वृङ्क्ते॒ भ्रातृ॑व्यो॒ यज॑मा॒नोऽय॑जमानस्याध्व॒रक॑ल्पा॒म् प्रति॒ निर् व॑पे॒द् भ्रातृ॑व्ये॒ यज॑माने॒ नास्ये॑न्द्रि॒यं ॥

वी॒र्यं॑ वृङ्क्ते

पु॒रा वा॒चः प्रव॑दितो॒र् निर् व॑पे॒द् याव॑त्य् ए॒व वाक् ताम् अप्रो॑दिता॒म् भ्रातृ॑व्यस्य वृङ्क्ते॒ ताम् अ॑स्य॒ वाच॑म् प्र॒वद॑न्ती॒म् अन्या॒ वाचोऽनु॒ प्र व॑दन्ति॒ ता इ॑न्द्रि॒यं वी॒र्यं॑ यज॑माने दधति \

आग्नावैष्ण॒वम् अ॒ष्टाक॑पालं॒ निर् व॑पेद् प्रातःसव॒नस्या॑का॒ले सर॑स्व॒त्य् आज्य॑भागा स्याद् बार्हस्प॒त्यश् च॒रुस् \

यद् अ॒ष्टाक॑पालो॒ भव॑त्य् अ॒ष्टाक्ष॑रा गाय॒त्री गा॑य॒त्रम् प्रा॑तःसव॒नम् प्रा॑तःसव॒नम् ए॒व तेना॑प्नोति ॥

आ॒ग्ना॒वै॒ष्ण॒वम् एका॑दशकपालं॒ निर् व॑पे॒न् माध्यं॑दिनस्य॒ सव॑नस्याका॒ले सर॑स्व॒त्य् आज्य॑भागा स्याद् बार्हस्प॒त्यश् च॒रुस् \

यद् एका॑दशकपालो॒ भव॒त्य् एका॑दशाक्षरा तृ॒ष्टुप् त्रैष्टु॑भ॒म् माध्यं॑दिनँ॒ सव॑न॒म् माध्यं॑दिनम् ए॒व सव॑नं॒ तेना॑प्नोति \

आग्नावैष्ण॒वं द्वाद॑शकपालं॒ निर् व॑पेद् तृतीयसव॒नस्या॑का॒ले सर॑स्व॒त्य् आज्य॑भागा स्याद् बार्हस्प॒त्यश् च॒रुस् \

यद् द्वाद॑शकपालो॒ भव॑ति॒ द्वाद॑शाक्षरा॒ जग॑ती॒ जाग॑तं तृतीयसव॒नं तृ॑तीयसव॒नम् ए॒व तेना॑प्नोति

दे॒वता॑भिर् ए॒व दे॒वताः॑ ॥

प्र॒ति॒चर॑ति य॒ज्ञेन॑ य॒ज्ञं वा॒चा वाच॒म् ब्रह्म॑णा॒ ब्रह्म॑ क॒पालै॑र् ए॒व छन्दाँ॑स्य् आ॒प्नोति॑ पुरो॒डाशैः॒ सव॑नानि

मैत्रावरु॒णम् एक॑कपालं॒ निर् व॑पेद् व॒शायै॑ का॒ले

यैवासौ भ्रातृ॑व्यस्य व॒शानु॑ब॒न्ध्या॑ सो ए॒वैषैतस्यैक॑कपालो भवति॒ न हि क॒पालैः॑ प॒शुम् अर्ह॒त्य् आप्तु॑म् ॥

अ॒साव् आ॑दि॒त्यो न व्य् अ॑रोचत॒ तस्मै॑ दे॒वाः प्राय॑श्चित्तिम् ऐछ॒न् तस्मा॑ ए॒तँ सो॑मारौ॒द्रं च॒रुं निर् अ॑वप॒न् तेनै॒वास्मि॒न् रुच॑म् अदधुस् \

यो ब्र॑ह्मवर्च॒सका॑मः॒ स्यात् तस्मा॑ ए॒तँ सो॑मारौ॒द्रं च॒रुं निर् व॑पे॒त्

सोमं॑ चै॒व रु॒द्रं च॒ स्वेन॑ भाग॒धेये॒नोप॑ धावति॒ ताव् ए॒वास्मि॑न् ब्रह्मवर्च॒सं ध॑त्तो ब्रह्मवर्च॒स्य् ए॑व भ॑वति

तिष्यापूर्णमा॒से निर् व॑पेद् रु॒द्रः ॥

वै ति॒ष्यः॑ सोमः॑ पू॒र्णमा॑सः सा॒क्षाद् ए॒व ब्र॑ह्मवर्च॒सम् अव॑ रुन्द्धे॒

परि॑श्रिते याजयति ब्रह्मवर्च॒सस्य॒ परि॑गृहीत्यै

श्वे॒तायै॑ श्वे॒तव॑त्सायै दु॒ग्धम् म॑थि॒तम् आज्य॑म् अभव॒त्य् आज्य॒म् प्रोक्ष॑ण॒म् आज्ये॑न मार्जयन्ते॒ यव॑द् ए॒व ब्र॑ह्मवर्च॒सं तत् सर्वं॑ करो॒त्य् अति॑ ब्रह्मवर्च॒सं क्रि॑यत॒ इत्य् आ॑हुस् \

ई॒श्व॒रो दु॒श्चर्मा॒ भवि॑तो॒र् इति॑ मान॒वी ऋचौ॑ धा॒य्ये॑ कुर्या॒द् यद् वै किं च॒ मनु॒र् अव॑द॒त् तद् भे॑ष॒जम् ॥

भे॒ष॒जम् ए॒वास्मै॑ करोति॒

यदि॑ बिभी॒याद् दु॒श्चर्मा॑ भविष्या॒मीति॑ सोमापौ॒ष्णं च॒रुं निर् व॑पेत् सौ॒म्यो वै दे॒वत॑या॒ पुरु॑षः पौ॒ष्णाः प॒शवः॒ स्वयै॒वास्मै॑ दे॒वत॑या प॒शुभि॒स् त्वचं॑ करोति॒ न दु॒श्चर्मा॑ भवति

सोमारौ॒द्रं च॒रुं निर् व॑पेत् प्र॒जाका॑मः॒ सोमो॒ वै रे॑तो॒धा अ॒ग्निः प्र॒जाना॑म् प्रजनयि॒ता सोम॑ ए॒वास्मै॒ रेतो॒ दधा॑त्य ग॒निः प्र॒जाम् प्र ज॑नयति वि॒न्दते॑ ॥

प्र॒जाम् \

सो॒मा॒रौ॒द्रं च॒रुं निर् व॑पेद् अभि॒चर॑न्त् सौ॒म्यो वै दे॒वत॑या॒ पुरु॑ष ए॒ष रु॒द्रो यद् अ॒ग्निः स्वाया॑ ए॒वैनं॑ दे॒वता॑यै नि॒ष्क्रीय॑ रु॒द्रायापि॑ दधाति॒ ताज॒ग् आर्ति॒म् आर्छ॑ति

सोमारौ॒द्रं च॒रुं निर् व॑पे॒ज् ज्योगा॑मयावी॒ सोमं॒ वा ए॒तस्य॒ रसो॑ गछत्य् अ॒ग्निँ शरी॑रं॒ यस्य॒ ज्योग् आ॒मय॑ति॒ सोमा॑द् ए॒वास्य॒ रसं॑ निष्क्री॒णात्य् अ॒ग्नेः शरी॑रम् उ॒त यदि॑ ॥

इ॒तासु॒र् भव॑ति॒ जीव॑त्य् ए॒व सो॑मारु॒द्रयो॒र् वा ए॒तं ग्र॑सि॒तँ होता॒ निष् खि॑दति॒ स ई॑श्व॒र आर्ति॒म् आर्तो॑र् अन॒ड्वान् होत्रा॒ देयो॒ वह्नि॒र् वा अ॑न॒ड्वान् वह्नि॒र् होता॒ वह्नि॑नै॒व वह्नि॑म् आ॒त्मानँ॑ स्पृणोति

सोमारौ॒द्रं च॒रुं निर् व॑पे॒द् यः का॒मये॑त॒ स्वेऽस्मा॑ आ॒यत॑ने॒ भ्रातृ॑व्यं जनयेय॒म् इति॒ वेदि॑म् परि॒गृह्या॒र्धम् उ॑द्ध॒न्याद् अ॒र्धं नार्धम् ब॒र्हिष॑ स्तृणी॒याद् अ॒र्धं नार्धम् इ॒ध्मस्या॑भ्याद॒ध्याद् अ॒र्धं न स्व ए॒वास्मा॑ आ॒यत॑ने॒ भ्रातृ॑व्यं जनयति ॥

ऐ॒न्द्रम् एका॑दशकपालं॒ निर् व॑पेन् मारु॒तँ स॒प्तक॑पालं॒ ग्राम॑कामस् \

इन्द्रं॑ चै॒व म॒रुत॑श् च॒ स्वेन॑ भाग॒धेये॒नोप॑ धावति॒

त ए॒वास्मै॑ सजा॒तान् प्र य॑छन्ति

ग्रा॒म्य् ए॑व भ॑वति \

आहव॒नीय॑ ऐ॒न्द्रम् अधि॑ श्रयति॒ गार्ह॑पत्ये मारु॒तम्

पा॑पवस्य॒सस्य॒ विधृ॑त्यै

स॒प्तक॑पालो मारु॒तो भ॑वति

स॒प्तग॑णा॒ वै म॒रुत॑स् \

ग॒ण॒श ए॒वास्मै॑ सजा॒तान् अव॑ रुन्द्धे \

अनू॒च्यमा॑न॒ आ सा॑दयति॒

विश॑म् ए॒व ॥

अ॒स्मा॒ अनु॑वर्त्मानं करोति \

ए॒ताम् ए॒व निर् व॑पे॒द् यः का॒मये॑त

क्ष॒त्राय॑ च वि॒शे च॑ स॒मदं॑ दध्या॒म् इति॑ \

ऐ॒न्द्रस्या॑व॒द्यन् ब्रू॑यात् \

इन्द्रा॒यानु॑ ब्रू॒हीत्य् आ॒श्राव्य॑ ब्रूयात् \

म॒रुतो॑ य॒जेति॑

मारु॒तस्या॑व॒द्यन् ब्रू॑यात् \

म॒रुद्भ्योऽनु॑ ब्रू॒हीत्य् आ॒श्राव्य॑ ब्रूयात् \

इन्द्रं॑ य॒जेति॒

स्व ए॒वैभ्यो॑ भाग॒धेये॑ स॒मदं॑ दधाति

वितृँहा॒णास् ति॑ष्ठन्ति \

ए॒ताम् ए॒व ॥

निर् व॑पे॒द् यः का॒मये॑त॒

कल्पे॑र॒न्न् इति॑

यथादेव॒तम् अ॑व॒दाय॑ यथादेव॒तं य॑जेत् \

भा॒ग॒धेये॑नै॒वैना॑न् यथाय॒थं क॑ल्पयति॒

कल्प॑न्त ए॒व \

ऐ॒न्द्रम् एका॑दशकपालं॒ निर् व॑पेद् वैश्वदे॒वं द्वाद॑शकपालं॒ ग्राम॑कामस् \

इन्द्रं॑ चै॒व विश्वाँ॑श् च दे॒वान्त् स्वेन॑ भाग॒धेये॒नोप॑ धावति॒

त ए॒वास्मै॑ सजा॒तान् प्र य॑छन्ति

ग्रा॒म्य् ए॑व भ॑वति \

ऐ॒न्द्रस्या॑व॒दाय॑ वैश्वदे॒वस्याव॑ द्ये॒द् अथै॒न्द्रस्य॑ ॥

उ॒परि॑ष्टात् \

इ॒न्द्रि॒येनै॒वास्मा॑ उभ॒यतः॑ सजा॒तान् परि॑ गृह्णाति \

उपाधा॒य्य॑पूर्वयं॒ वासो॒ दक्षि॑णा सजा॒ताना॒म् उप॑हित्यै

पृश्नि॑यै दु॒ग्धे प्रैयं॑गवं च॒रुं निर् व॑पेन् म॒रुद्भ्यो॒ ग्राम॑कामः

पृश्नि॑यै॒ वै पय॑सो म॒रुतो॑ जा॒ताः पृश्नि॑यै प्रि॒यंग॑वस् \

मा॒रु॒ताः खलु॒ वै दे॒वत॑या सजा॒तास् \

म॒रुत॑ ए॒व स्वेन॑ भाग॒धेये॒नोप॑ धावति॒

त ए॒वास्मै॑ सजा॒तान् प्र य॑छन्ति

ग्रा॒म्य् ए॑व भ॑वति

प्रि॒यव॑ती याज्यानुवा॒क्ये॑ ॥

भ॒व॒तः॒ प्रि॒यम् ए॒वैनँ॑ समा॒नानां॑ करोति

द्वि॒पदा॑ पुरोऽनुवा॒क्या॑ भवति द्वि॒पद॑ ए॒वाव॑ रुन्द्धे॒

चतु॑ष्पदा या॒ज्या॑ चतु॑ष्पद ए॒व प॒शून् अव॑ रुन्द्धे

दे॒वासु॒राः संय॑त्ता आस॒न्

ते दे॒वा मि॒थो विप्रि॑या आस॒न्

ते॑ऽन्यो॑ऽन्यस्मै॒ ज्यैष्ठ्या॒याति॑ष्ठमानाश् चतु॒र्धा व्य् अ॑क्रामन्न् अ॒ग्निर् वसु॑भिः॒ सोमो॑ रु॒द्रैर् इन्द्रो॑ म॒रुद्भि॒र् वरु॑ण आदि॒त्यैः

स इन्द्रः॑ प्र॒जाप॑ति॒म् उपा॑धाव॒त्

तम् ॥

ए॒तया॑ सं॒ज्ञान्या॑याजयत् \

अ॒ग्नये॒ वसु॑मते पुरो॒डाश॑म् अ॒ष्टाक॑पालं॒ निर् अ॑वप॒त् सोमा॑य रु॒द्रव॑ते च॒रुम् इन्द्रा॑य म॒रुत्व॑ते पुरो॒डाश॒म् एका॑दशकपालं॒ वरु॑णायादि॒त्यव॑ते॒ चरु॑म् \

ततो॒ वा इन्द्रं॑ दे॒वा ज्यैष्ठ्या॑या॒भि सम् अ॑जानत॒

यः स॑मा॒नैर् मि॒थो विप्रि॑यः॒ स्यात् तम् ए॒तया॑ सं॒ज्ञान्या॑ याजयेत् \

अ॒ग्नये॒ वसु॑मते पुरो॒डाश॑म् अ॒ष्टाक॑पालं॒ निर् व॑पे॒त् सोमा॑य रु॒द्रव॑ते च॒रुम् इन्द्रा॑य म॒रुत्व॑ते पुरो॒डाश॒म् एका॑दशकपालं॒ वरु॑णायादि॒त्यव॑ते च॒रुम्

इन्द्र॑म् ए॒वैन॑म् भू॒तं ज्यैष्ठ्या॑य समा॒ना अ॒भि सं जा॑नते॒

वसि॑ष्ठः समा॒नाना॑म् भवति ॥

हि॒र्ण्य॒ग॒र्भस् \

आपो॑ ह॒ यत्

प्रजा॑पते॒

स वे॑द पु॒त्रः पि॒तरँ॒ स मा॒तरँ॒ स सू॒नुर् भु॑व॒त् स भु॑व॒त् पुन॑र्मघः । स द्याम् और्णो॑द् अ॒न्तरि॑क्षँ॒ स सुवः॒ स विश्वा॒ भुवो॑ अभव॒त् स आभ॑वत् ॥

उद् उ॒ त्यम् \

चि॒त्रम्

स प्र॑त्न॒वन् नवी॑य॒साग्ने॑ द्यु॒म्नेन॑ सं॒यता॑ । बृ॒हत् त॑तन्थ भा॒नुना॑ ॥

नि काव्या॑ वे॒धसः॒ शश्व॑तस् क॒र् हस्ते॒ दधा॑नः ॥

नर्या॑ पु॒रूणि॑ । अ॒ग्निर् भु॑वद् रयि॒पती॑ रयी॒णाँ स॒त्रा च॑क्रा॒णो अ॒मृता॑नि॒ विश्वा॑ ॥

हिर॑ण्यपानिम् ऊ॒तये॑ सवि॒तार॒म् उप॑ ह्वये । स चेत्ता॑ दे॒वता॑ प॒दम् ॥

वा॒मम् अ॒द्य स॑वितर् वा॒मम् उ॒ श्वो दि॒वेदि॑वे वा॒मम् अ॒स्मभ्यँ॑ सावीः । वा॒मस्य॒ हि क्षय॑स्य देव॒ भूरे॑र् अ॒या धि॒या वा॑म॒भाजः॑ स्याम ॥

बड् इ॒त्था पर्व॑तानां खि॒द्रम् बि॑भर्षि पृथिवि । प्र या भू॑मि प्रवत्वति म॒ह्ना जि॒नोषि॑ ॥

म॒हि॒नि॒ ॥

स्तोमा॑सस् त्वा विचारिणि॒ प्रति॑ ष्टोभन्त्य् अ॒क्तुभिः॑ । प्र या वाजं॒ न हेष॑न्तम् प्रे॒रुम् अस्य॑स्य् अर्जुनि ॥

ऋ॒दू॒दरे॑ण॒ सख्या॑ सचेय॒ यो मा॒ न रिष्ये॑द् धर्यश्व पी॒तः । अ॒यं यः सोमो॒ न्यधा॑य्य् अ॒स्मे तस्मा॒ इन्द्र॑म् प्र॒तिर॑म् ए॒म्य् अछ॑ ॥

आपा॑न्तमन्युस् तृ॒पल॑प्रभर्मा॒ धुनिः॒ शिमी॑वा॒ञ् छरु॑माँ ऋजी॒षी । सोमो॒ विश्वा॑न्य् अत॒सा वना॑नि॒ नार्वाग् इन्द्र॑म् प्रति॒माना॑नि देभुः ॥

प्र ॥

सु॒वा॒नः सोम॑ ऋत॒युश् चि॑के॒तेन्द्रा॑य॒ ब्रह्म॑ ज॒मद॑ग्नि॒र् अर्च॑न् । वृषा॑ य॒न्तासि॒ शव॑सस् तु॒रस्या॒न्तर् य॑छ गृण॒ते ध॒र्त्रं दृँ॑ह ॥

स॒बाध॑स् ते॒ मदं॑ च शुष्म॒यं च॒ ब्रह्म॒ नरो॑ ब्रह्म॒कृतः॑ सपर्यन् । अ॒र्को वा॒ यत् तु॒रते॒ सोम॑चक्षा॒स् तत्रेद् इन्द्रो॑ दधते पृ॒सु तु॒र्याम् ॥

वष॑ट् ते विष्णव् आ॒स आ कृ॑णोमि॒ तन् मे॑ जुषस्व शिपिविष्ट ह॒व्यम् ॥

वर्ध॑न्तु त्वा सुष्टु॒तयो॒ गिरो॑ मे यू॒यम् पा॑त स्व॒स्तिभिः॒ सदा॑ नः ॥

प्र तत् ते॑ अ॒द्य शि॑पिविष्ट॒ नामा॒र्यः शँ॑सामि व॒युना॑नि वि॒द्वान् । तं त्वा॑ गृणामि त॒वस॒म् अत॑वीया॒न् क्षय॑न्तम् अस्य॒ रज॑सः परा॒के ॥

किम् इत् ते॑ विष्णो परि॒चक्ष्य॑म् भू॒त् प्र यद् व॑व॒क्षे शि॑पिवि॒ष्टो अ॑स्मि । मा वर्पो॑ अ॒स्मद् अप॑ गूह ए॒तद् यद् अ॒न्यरू॑पः समि॒थे ब॒भूथ॑ ॥

अग्ने॒ दा दा॒शुषे॑ र॒यिं वी॒रव॑न्त॒म् परी॑णसम् । शि॒शी॒हि नः॑ सूनु॒मतः॑ ॥

दा नो॑ अग्ने श॒तिनो॒ दाः स॑ह॒स्रिणो॑ दु॒रो न वाजँ॒ श्रुत्या॒ अपा॑ वृधि । प्राची॒ द्यावा॑पृथि॒वी ब्रह्म॑णा कृधि॒ सुव॒र् ण शु॒क्रम् उ॒षसो॒ वि दि॑द्युतुः ॥

अ॒ग्निर् दा॒ द्रवि॑णं वी॒रपे॑शा अ॒ग्निर् ऋषिं॒ यः स॒हस्रा॑ स॒नोति॑ । अ॒ग्निर् दि॒वि ह॒व्यम् आ त॑ताना॒ग्नेर् धामा॑नि॒ विभृ॑ता पुरु॒त्रा ॥

मा ॥

नो॒ म॒र्धी॒स् \

आ तू भ॑र

घृ॒तं न पू॒तं त॒नूर् अ॑रे॒पाः शुचि॒ हिर॑ण्यम् । तत् ते॑ रु॒क्मो न रो॑चत स्वधावः

उ॒भे सु॑श्चन्द्र स॒र्पिषो॒ दर्वी॑ श्रीणीष आ॒सनि॑ । उ॒तो न॒ उत् पु॑पूर्या उ॒क्थेषु॑ शवसस् पत॒ इषँ॑ स्तो॒तृभ्य॒ आ भ॑र ॥

वायो॑ श॒तँ हरी॑णां यु॒वस्व॒ पोष्या॑नाम् । उ॒त वा॑ ते सह॒सृणो॒ रथ॒ आ या॑तु॒ पाज॑सा ॥

प्र याभिः॑ ॥

यासि॑ दा॒श्वाँस॒म् अछा॑ नि॒युद्भि॑र् वायव् इ॒ष्टये॑ दुरो॒णे । नि नो॑ र॒यिँ सु॒भोज॑सं युवे॒ह नि वी॒रव॒द् गव्य॒म् अश्वि॑यं च॒ राधः॑ ॥

रे॒वती॑र् नः सध॒माद॒ इन्द्रे॑ सन्तु तु॒विवा॑जाः । क्षु॒मन्तो॒ याभि॒र् मदे॑म ॥

रे॒वाँ इद् रे॒वत॑ स्तो॒ता स्यात् त्वाव॑तो म॒घोनः॑ । प्रेद् उ॑ हरिवः श्रु॒तस्य॑ ॥

