+++
title = "प्रश्नः-3"

+++
अग्ने॑ तेजस्विन् तेज॒स्वी त्वं दे॒वेषु॑ भूया॒स् तेज॑स्वन्त॒म् माम् आयु॑ष्मन्तं॒ वर्च॑स्वन्तम् मनु॒ष्ये॑षु कुरु दी॒क्षायै॑ च त्वा॒ तप॑सश् च॒ तेज॑से जुहोमि

तेजो॒विद् अ॑सि॒ तेजो॑ मा॒ मा हा॑सी॒न् माहं तेजो॑ हासिष॒म् मा मां तेजो॑ हासीत् \

इन्द्रौ॑जस्विन्न् ओज॒स्वी त्वं दे॒वेषु॑ भूया॒ ओज॑स्वन्त॒म् माम् आयु॑ष्मन्तं॒ वर्च॑स्वन्तम् मनु॒ष्ये॑षु कुरु॒ ब्रह्म॑णश् च त्वा क्ष॒त्रस्य॑ च ॥

ओज॑से जुहोमि \

ओजो॒विद् अ॒स्य् ओजो॑ मा॒ मा हा॑सी॒न् माहम् ओजो॑ हासिष॒म् मा माम् ओजो॑ हासीत्

सूर्य॑ भ्राजस्विन् भ्राज॒स्वी त्वं दे॒वेषु॑ भूया॒ भ्राज॑स्वन्त॒म् माम् आयु॑ष्मन्तं॒ वर्च॑स्वन्तम् मनु॒ष्ये॑षु कुरु वा॒योश् च॑ त्वा॒पां च॒ भ्राज॑से जुहोमि

सुव॒र्विद् अ॑सि॒ सुव॑र् मा॒ मा हा॑सी॒न् माहꣳ सुव॑र् हासिष॒म् मा माꣳ सुव॑र् हासीत् \

मयि॑ मे॒धाम् मयि॑ प्र॒जाम् मय्य् अ॒ग्निस् तेजो॑ दधातु॒ मयि॑ मे॒धाम् मयि॑ प्र॒जाम् मयीन्द्र॑ इन्द्रि॒यं द॑धातु॒ मयि॑ मे॒धाम् मयि॑ प्र॒जाम् मयि॒ सूर्यो॒ भ्राजो॑ दधातु ॥

वा॒युर् हिं॑क॒र्ताग्निः प्र॑स्तो॒ता प्र॒जाप॑तिः॒ साम॒ बृह॒स्पति॑र् उद्गा॒ता विश्वे॑ दे॒वा उ॑पगा॒तारो॑ म॒रुतः॑ प्रतिह॒र्तार॒ इन्द्रो॑ नि॒धनं॒ ते दे॒वाः प्रा॑ण॒भृतः॑ प्रा॒णम् मयि॑ दधतु \

ए॒तद् वै सर्व॑म् अध्व॒र्युर् उ॑पाकु॒र्वन्न् उ॑द्गा॒तृभ्य॑ उ॒पाक॑रोति॒ ते दे॒वाः प्रा॑ण॒भृतः॑ प्रा॒णम् मयि॑ दध॒त्व् इत्य् आ॑है॒तद् ए॒व सर्व॑म् आ॒त्मन् ध॑त्ते॒ \

इडा॑ देव॒हूर् मनु॑र् यज्ञ॒नीस् \

बृह॒स्पति॑र् उक्थाम॒दानि॑ शꣳसिषत् \

विश्वे॑ दे॒वाः ॥

सुक्त॒वाच॑स् \

पृथि॑वि मात॒र् मा मा॑ हिꣳसीस् \

मधु॑ मनिष्ये॒ मधु॑ जनिष्ये॒ मधु॑ वक्ष्यामि॒ मधु॑ वदिष्यामि॒ मधु॑मतीं दे॒वेभ्यो॒ वाच॑म् उद्यासꣳ शुश्रू॒षेण्या॑म् मनु॒ष्ये॑भ्य॒स्

तम् मा॑ दे॒वा अ॑वन्तु शो॒भायै॑ पि॒तरो॑ऽनु मदन्तु ॥

वस॑वस् त्वा॒ प्र बृ॑हन्तु गाय॒त्रेण॒ छन्द॑सा॒ग्नेः प्रि॒यम् पाथ॒ उपे॑हि

रु॒द्रास् त्वा॒ प्र बृ॑हन्तु॒ त्रैष्टु॑भेन॒ छन्द॒सेन्द्र॑स्य प्रि॒यम् पाथ॒ उपे॑हि \

आदि॒त्यास् त्वा॒ प्र बृ॑हन्तु॒ जाग॑तेन॒ छन्द॑सा॒ विश्वे॑षां दे॒वाना॑म् प्रि॒यम् पाथ॒ उपे॑हि

मान्दा॑सु ते शुक्र शु॒क्रम् आ धु॑नोमि

भ॒न्दना॑सु॒

कोत॑नासु

नूत॑नासु॒

रेशी॑षु॒

मेषी॑षु

वाशी॑षु

विश्व॒भृत्सु॑

माध्वी॑षु

ककु॒हासु॒

शक्व॑रीषु ॥

शु॒क्रासु॑ ते शुक्र शु॒क्रम् आ धू॑नोमि

शु॒क्रं ते॑ शु॒क्रेण॑ गृह्णा॒म्य् अह्नो॑ रू॒पेण॒ सूर्य॑स्य र॒श्मिभिः॑ ।

आस्मि॑न्न् उ॒ग्रा अ॑चुच्यवुर् दि॒वो धारा॑ असश्चत

ककु॒हꣳ रू॒पं वृ॑ष॒भस्य॑ रोचते बृ॒हत् सोमः॒ सोम॑स्य पुरो॒गाः शु॒क्रः शु॒क्रस्य॑ पुरो॒गाः ।

यत् ते॑ सो॒मादा॑भ्यं॒ नाम॒ जागृ॑वि॒ तस्मै॑ ते सोम॒ सोमा॑य॒ स्वाहा॑ \

उ॒शिक् त्वं दे॑व सोम गाय॒त्रेण॒ छन्द॑सा॒ग्नेः ॥

प्रि॒यम् पाथो॒ अपी॑हि

व॒शी त्वं दे॑व सोम॒ त्रैष्टु॑भेन॒ छन्द॒सेन्द्र॑स्य प्रि॒यम् पाथो॒ अपी॑हि \

अ॒स्मत्स॑खा॒ त्वं दे॑व सोम॒ जाग॑तेन॒ छन्द॑सा विश्वेषां दे॒वाना॑म् प्रि॒यम् पाथो॒ अपी॑हि \

आ नः॑ प्रा॒ण ए॑तु परा॒वत॒ आन्तरि॑क्षाद् दि॒वस् परि॑ । आयुः॑ पृथि॒व्या अध्य् अ॒मृत॑म् असि प्रा॒णाय॑ त्वा ।

इ॒न्द्रा॒ग्नी मे॒ वर्चः॑ कृणुतां॒ वर्चः॒ सोमो॒ बृह॒स्पतिः॑ । वर्चो॑ मे॒ विश्वे॑ दे॒वा वर्चो॑ मे धत्तम् अश्विना ॥

द॒ध॒न्वे वा॒ यद् ई॒म् अनु॒ वोच॒द् ब्रह्मा॑णि॒ वेर् उ॒ तत् । परि॒ विश्वा॑नि॒ काव्या॑ ने॒मिश् च॒क्रम् इ॑वाभवत् ॥

ए॒तद् वा अ॒पां ना॑म॒धेयं॒ गुह्यं॒ यद् आ॑धा॒वास् \

मान्दा॑सु ते शुक्र शु॒क्रम् आ धू॑नो॒मीत्य् आ॑ह \

अ॒पाम् ए॒व ना॑म॒धेये॑न॒ गुह्ये॑न दि॒वो वृष्टि॒म् अव॑ रुन्द्धे

शु॒क्रं ते॑ शु॒क्रेण॑ गृह्णा॒मीत्य् आ॑ह \

ए॒तद् वा अह्नो॑ रू॒पं यद् रात्रिः॑

सूर्य॑स्य र॒श्मयो॒ वृष्ट्या॑ ईशते॒ \

अह्न॑ ए॒व रू॒पेण॒ सूर्य॑स्य र॒श्मिभि॑र् दि॒वो वृष्टिं॑ च्यावयति \

आस्मि॑न्न् उ॒ग्राः ॥

अ॒चु॒च्य॒वु॒र् इत्य् आ॑ह

यथाय॒जुर् ए॒वैतत्

क॑कु॒हꣳ रू॒पं वृ॑ष॒भस्य॑ रोचते बृ॒हद् इत्य् आ॑ह \

ए॒तद् वा अ॑स्य ककु॒हꣳ रू॒पं यद् वृष्टि॑स् \

रू॒पेणै॒व वृष्टि॒म् अव॑ रुन्द्धे॒

यत् ते॑ सो॒मादा॑भ्यं॒ नाम॒ जागृ॒वीत्य् आ॑ह \

ए॒ष ह॒ वै ह॒विषा॑ ह॒विर् य॑जति॒ योऽदा॑भ्यं गृही॒त्वा सोमा॑य जु॒होति॒

परा॒ वा ए॒तस्यायुः॑ प्रा॒ण ए॑ति ॥

यो॑ऽꣳशुं गृ॒ह्णाति॑ \

आ नः॑ प्रा॒ण ए॑तु परा॒वत॒ इत्य् आ॑ह \

आयु॑र् ए॒व प्रा॒णम् आ॒त्मन् ध॑त्ते \

अ॒मृत॑म् असि प्रा॒णाय॒ त्वेति॒ हिर॑ण्यम् अ॒भि व्य् अ॑निति \

अ॒मृतं॒ वै हिर॑ण्य॒म् आयुः॑ प्रा॒णस् \

अ॒मृते॑नै॒वायु॑र् आ॒त्मन् ध॑त्ते

श॒तमा॑नम् भवति

श॒तायुः॒ पुरु॑षः श॒तेन्द्रि॑यस् \

आयु॑ष्य् ए॒वेन्द्रि॒ये प्रति॑ तिष्ठति \

अ॒प उप॑ स्पृशति

भेष॒जं वा आप॑स् \

भे॒ष॒जम् ए॒व कु॑रुते ॥

वा॒युर् अ॑सि प्रा॒णो नाम॑ सवि॒तुर् आधि॑पत्येऽपा॒नम् मे॑ दास् \

चक्षु॑र् असि॒ श्रोत्रं॒ नाम॑ दः॒तुर् आधि॑पत्य॒ आयु॑र् मे दास् \

रू॒पम् अ॑सि॒ वर्णो॒ नाम॒ बृह॒स्पते॒र् आधि॑पत्ये प्र॒जाम् मे॑ दास् \

ऋ॒तम् अ॑सि स॒त्यं नामे॑न्द्र॒स्याधि॑पत्ये क्ष॒त्रम् मे॑ दास् \

भू॒तम् अ॑सि॒ भव्यं॒ नाम् अ॑पितृ॒णाम् आधि॑पत्ये॒ऽपाम् ओष॑धीनां॒ गर्भं॑ धास् \

ऋ॒तस्य॑ त्वा॒ व्यो॑मने \

ऋ॒तस्य॑ ॥

त्वा॒ विभू॑मने \

ऋ॒तस्य॑ त्वा॒ विध॑र्मणे \

ऋ॒तस्य॑ त्वा स॒त्याय॑ \

ऋ॒तस्य॑ त्वा॒ ज्योति॑षे

प्र॒जाप॑तिर् वि॒राज॑म् अपश्य॒त् तया॑ भू॒तं च॒ भव्यं॑ चासृजत॒ ताम् ऋषि॑भ्यस् ति॒रो॑ऽदधा॒त् तां ज॒मद॑ग्नि॒स् तप॑सापश्य॒त् तया॒ वै स पृश्नी॒न् कामा॑न् असृजत॒ तत् पृश्नी॑नाम् पृश्नि॒त्वम् \

यत् पृश्न॑यो गृ॒ह्यन्ते॒ पृश्नी॑न् ए॒व तैः कामा॒न् यज॑मा॒नोऽव॑ रुन्द्धे

वा॒युर् अ॑सि प्रा॒णः ॥

नामेत्य् आ॑ह प्राणापा॒नाव् ए॒वाव॑ रुन्द्धे॒

चक्षु॑र् असि॒ श्रोत्रं॒ नामे॑त्य् आ॒हायु॑र् ए॒वाव॑ रुन्द्धे

रू॒पम् अ॑सि॒ वर्णो॒ नामेत्य् आ॑ह प्र॒जाम् ए॒वाव॑ रुन्द्धे \

ऋ॒तम् अ॑सि स॒त्यं नामेत्य् आ॑ह क्ष॒त्रम् ए॒वाव॑ रुन्द्धे

भू॒तम् अ॑सि॒ भव्यं॒ नामेत्य् आ॑ह प॒शवो॒ वा अ॒पाम् ओष॑धीनां॒ गर्भः॑ प॒शून् ए॒व ॥

अव॑ रुन्द्धे \

ए॒ताव॒द् वै पुरु॑षम् प॒रित॒स् तद् ए॒वाव॑ रुन्द्धे \

ऋ॒तस्य॑ त्वा॒ व्यो॑मन॒ इत्य् आ॑हे॒यं वा ऋ॒तस्य॒ व्यो॑मे॒माम् ए॒वाभि ज॑यति \

ऋ॒तस्य॑ त्वा॒ विभू॑मन॒ इत्य् आ॑हा॒न्तरि॑क्ष॒म् वा ऋ॒तस्य॒ विभू॑मा॒न्तरि॑क्षम् ए॒वाभि ज॑यति \

ऋ॒तस्य॑ त्वा॒ विध॑र्मण॒ इत्य् आ॑ह॒ द्यौर् वा ऋ॒तस्य॒ विध॑र्म॒ दिव॑म् ए॒वाभि ज॑यति \

ऋ॒तस्य॑ ॥

त्वा॒ स॒त्यायेत्य् आ॑ह॒ दिशो॒ वा ऋ॒तस्य॑ स॒त्यं दिश॑ ए॒वाभि ज॑यति \

ऋ॒तस्य॑ त्वा॒ ज्योति॑ष॒ इत्य् आ॑ह सुव॒र्गो वै लो॒क ऋ॒तस्य॒ ज्योतिः॑ सुव॒र्गम् ए॒व लो॒कम् अ॒भि ज॑यति \

ए॒ताव॑न्तो॒ वै दे॑वलो॒कास् तान् ए॒वाभि ज॑यति॒

दश॒ सम् प॑द्यन्ते॒ दशा॑क्षरा वि॒राड् अन्नं॑ वि॒राड् वि॒राज्य् ए॒वान्नाद्ये॒ प्रति॑ तिष्ठति ॥

दे॒वा वै यद् य॒ज्ञेन॒ नावारु॑न्धत॒ तत् परै॒र् अवा॑रुन्धत॒

तत् परा॑णाम् पर॒त्वम् \

यत् परे॑ गृ॒ह्यन्ते॒ यद् ए॒व य॒ज्ञेन॒ नाव॑रु॒न्द्धे तस्याव॑रुद्ध्यै॒

यम् प्र॑थ॒मं गृ॒ह्णाती॒मम् ए॒व तेन॑ लो॒कम् अ॒भि ज॑यति॒

यं द्वि॒तीय॑म् अ॒न्तरि॑क्षं॒ तेन॒

यं तृ॒तीय॑म् अ॒मुम् ए॒व तेन॑ लो॒कम् अ॒भि ज॑यति॒

यद् ए॒ते गृ॒ह्यन्त॑ ए॒षां लो॒काना॑म् अ॒भिजि॑त्यै ॥

उत्त॑रे॒ष्व् अहः॑स्व् अ॒मुतो॒ऽर्वाञ्चो॑ गृह्यन्ते \

अभि॒जित्यै॒वेमाँ लो॒कान् पुन॑र् इ॒मं लो॒कम् प्र॒त्यव॑रोहन्ति॒

यत् पूर्वे॒ष्व् अहः॑स्व् इ॒तः परा॑ञ्चो गृ॒ह्यन्ते॒ तस्मा॑द् इ॒तः परा॑ञ्च इ॒मे लो॒कास् \

यद् उत्त॑रे॒ष्व् अहः॑स्व् अ॒मुतो॒ऽर्वाञ्चो॑ गृ॒ह्यन्ते॒ तस्मा॑द् अ॒मुतो॒ऽर्वाञ्च॑ इ॒मे लो॒कास्

तस्मा॒द् अया॑तयाम्नो लो॒कान् म॑नु॒ष्या॑ उप॑ जीवन्ति

ब्रह्मवा॒दिनो॑ वदन्ति॒

कस्मा॑त् स॒त्याद् अ॒द्भ्य ओष॑धयः॒ सम् भ॑व॒न्त्य् ओष॑धयः ॥

म॒नु॒ष्या॑णा॒म् अन्न॑म् प्र॒जाप॑तिम् प्र॒जा अनु॒ प्र जा॑यन्त॒ इति॒

परा॒न् अन्व् इति॑ ब्रूयात् \

यद् गृ॒ह्णाति॑ \

अ॒द्भ्यस् त्वौष॑धीभ्यो गृह्णा॒मीति॒ तस्मा॑द् अ॒द्भ्य ओष॑धयः॒ सम् भ॑वन्ति॒

यद् गृ॒ह्णाति॒ \

ओष॑धीभ्यस् त्वा प्र॒जाभ्यो॑ गृह्णा॒मीति॒ तस्मा॒द् ओष॑धयो मनु॒ष्या॑णा॒म् अन्न॑म् \

यद् {F गृ॒ह्णाति॑} {W गृह्णाति} {ग्लोस् गृ॒ह्णाति॑}

प्र॒जाभ्य॑स् त्वा प्र॒जाप॑तये गृह्णा॒मीति॒ तस्मा॑त् प्र॒जाप॑तिम् प्र॒जा अनु॒ प्र जा॑यन्ते ॥

प्र॒जाप॑तिर् देवासु॒रान् अ॑सृजत॒

तद् अनु॑ य॒ज्ञो॑ऽसृज्यत य॒ज्ञं छन्दा॑ꣳसि॒

ते विष्व॑ञ्चो॒ व्य् अ॑क्रामन् \

सोऽसु॑रा॒न् अनु॑ य॒ज्ञोऽपा॑क्रामद् य॒ज्ञं छन्दा॑ꣳसि॒

ते दे॒वा अ॑मन्यन्त \

अ॒मी वा इ॒दम् अ॑भूव॒न् यद् व॒यꣳ स्म इति॒

ते प्र॒जाप॑ति॒म् उपा॑धावन् \

सो॑ऽब्रवीत् प्र॒जाप॑तिस् \

छन्द॑सां वी॒र्य॑म् आ॒दाय॒ तद् वः॒ प्र दा॑स्या॒मीति॒

स छन्द॑सां वी॒र्य॑म् ॥

आ॒दाय॒ तद् ए॑भ्यः॒ प्राय॑छ॒त्

तद् अनु॒ छन्दा॒ꣳस्य् अपा॑क्राम॒ञ् छन्दा॑ꣳसि य॒ज्ञस्

ततो॑ दे॒वा अभ॑वन् प॒रासु॑रास् \

य ए॒वं छन्द॑सां वी॒र्यं॑ वेदा श्रा॑व॒यास्तु॑ श्रौष॒ड् यज॒ ये यज॑माहे वषट्का॒रो भव॑त्य् आ॒त्मना॒ परा॑स्य॒ भ्रातृ॑व्यो भवति

ब्रह्मवा॒दिनो॑ वदन्ति॒

कस्मै॒ कम् अ॑ध्व॒र्युर् आ श्रा॑वय॒तीति॒

छन्द॑सां वी॒र्या॑येति॑ ब्रूयात् \

ए॒तद् वै ॥

छन्द॑सां वी॒र्य॑म् आ श्रा॑व॒यास्तु॒ श्रौष॒ड् यज॒ ये यजा॑महे वषट्का॒रस् \

य ए॒वं वेद॒ सवी॑र्यैर् ए॒व छन्दो॑भिर् अर्चति॒ यत् किं चार्च॑ति॒

यद् इन्द्रो॑ वृ॒त्रम् अह॑न्न् अमे॒ध्यं तद् यद् यती॑न् अ॒पाव॑पद् अमे॒ध्यं तद् अथ॒ कस्मा॑द् ऐ॒न्द्रो य॒ज्ञ आ स॒ꣳस्थातो॒र् इत्य् अहु॑स् \

इन्द्र॑स्य॒ वा ए॒षा य॒ज्ञिया॑ त॒नूर् यद् य॒ज्ञस्

ताम् ए॒व तद् य॑जन्ति॒

य ए॑वं॒ वेदोपै॑नं य॒ज्ञो न॑मति ॥

आ॒यु॒र्दा अ॑ग्ने ह॒विषो॑ जुषा॒णो घृ॒तप्र॑थीको घृ॒तयो॑निर् एधि । घृ॒तम् पी॒त्वा मधु॒ चारु॒ गव्य॑म् पि॒तेव॑ पु॒त्रम् अ॒भि र॑क्षताद् इ॒मम् ॥

आ वृ॑श्च्यते॒ वा ए॒तद् यज॑मानो॒ऽग्निभ्यां॒ यद् ए॑नयोः शृतं॒कृत्याथा॒न्यत्रा॑वभृ॒थम् अ॒वैति॑ \

आयु॒र्दा अ॑ग्ने ह॒विषो॑ जुषा॒ण इत्य् अ॑वभृ॒थम् अ॑वै॒ष्यञ् जु॑हुया॒द् आहु॑त्यै॒वैनौ॑ शमयति

नार्ति॒म् आर्छ॑ति॒ यज॑मानस् \

यत् कुसी॑दम् ॥

अप्र॑तीत्त॒म् मयि॒ येन॑ य॒मस्य॑ ब॒लिना॒ चरा॑मि । इ॒हैव सन् नि॒रव॑दये॒ तद् ए॒तत् तद् अ॑ग्ने अनृ॒णो भ॑वामि ॥

विश्व॑लोप विश्वदा॒वस्य॑ त्वा॒सञ् जु॑होम्य् अ॒ग्धाद् एको॑ऽहु॒ताद् एकः॑ समस॒नाद् एकः॑ । ते नः॑ कृण्वन्तु भेष॒जꣳ सदः॒ सहो॒ वरे॑ण्यम् ॥

अ॒यं नो॒ नभ॑सा पु॒रः स॒ꣳस्फानो॑ अ॒भि र॑क्षतु । गृ॒हाणा॒म् अस॑मर्त्यै ब॒हवो॑ नो गृ॒हा अ॑सन् ॥

स त्वं नः॑ ॥

न॒भ॒स॒स् प॒त॒ ऊर्जं॑ नो धेहि भ॒द्रया॑ । पुन॑र् नो न॒ष्टम् आ कृ॑धि॒ पुन॑र् नो र॒यिम् आ कृ॑धि॒

देव॑ सꣳस्फान सहस्रपो॒षस्ये॑शिषे॒ स नो॑ रा॒स्वाज्या॑निꣳ रा॒यस् पोष॑ꣳ सु॒वीर॑ꣳ संवत्स॒रीणा॑ꣳ स्व॒स्तिम् ॥

अ॒ग्निर् वाव॑ य॒म इ॒यं य॒मी

कुसी॑दं॒ वा ए॒तद् य॒मस्य॒ यज॑मान॒ आ द॑त्ते॒ यद् ओष॑धीभि॒र् वेदि॑ꣳ स्तृ॒णाति॒

यद् अनु॑पौष्य प्रया॒याद् ग्री॑वब॒द्धम् ए॑नम् ॥

अ॒मुष्मिँ॑ लो॒के ने॑नीयेर॒न्

यत् कुसी॑द॒म् अप्र॑तीत्त॒म् मयी॒त्य् उपौ॑षती॒हैव सन् य॒मं कुसी॑दं निरव॒दाया॑नृ॒णः सु॑व॒र्गं लो॒कम् ए॑ति॒

यदि॑ मि॒श्रम् इ॑व॒ चरे॑द् अ॒ञ्जलि॑ना॒ सक्तू॑न् प्रदा॒व्ये॑ जुहुयात् \

ए॒ष वा अ॒ग्निर् वै॑श्वान॒रो यत् प्र॑दा॒व्यः॑ स ए॒वैन॑ꣳ स्वदयति॒ \

अह्नां॑ वि॒धान्या॑म् एकाष्ट॒काया॑म् अपू॒पं चतुः॑शरावम् प॒क्त्वा प्रा॒तर् ए॒तेन॑ क॒क्षम् उपौ॑षेत् \

यदि॑ ॥

दह॑ति पुण्य॒सम॑म् भवति॒ यदि॒ न दह॑ति पाप॒सम॑म्

ए॒तेन॑ ह स्म॒ वा ऋष॑यः पु॒रा वि॒ज्ञाने॑न दीर्घस॒त्त्रम् उप॑ यन्ति॒

यो वा उ॑पद्र॒ष्टार॑म् उपश्रो॒तार॑म् अनुख्या॒तारं॑ वि॒द्वान् यज॑ते॒ सम् अ॑मुष्मिँ लो॒क इ॑ष्टापु॒र्तेन॑ गछते \

अ॒ग्निर् वा उ॑पद्र॒ष्टा व॒युर् उ॑पश्रो॒तादि॒त्यो॑ऽनुख्या॒ता

तान् य ए॒वं वि॒द्वान् यज॑ते॒ सम् अ॒मुष्मिँ॑ लो॒क इ॑ष्टापू॒र्तेन॑ गछते \

अ॒यं नो॒ नभ॑सा पु॒रः ॥

इत्य॑ अहा॒ग्निर् वै नभ॑सा पु॒रो॑ऽग्निम् ए॒व तद् आ॑ह \

ए॒तन् मे॑ गोपा॒येति॒

स त्वं नो॑ नभसस् पत॒ इत्य् आ॑ह

वा॒युर् वै नभ॑स॒स् पति॑र् वा॒युम् ए॒व तद् आ॑ह

ए॒तन् मे॑ गोपा॒येति॒

देव॑ सꣳस्फा॒नेत्य् आ॑ह

अ॒सौ वा आ॑दि॒त्यो दे॒वः स॒ꣳस्फान॑ आदि॒त्यम् ए॒व तद् आ॑ह

ए॒तन् मे॑ गोपा॒येति॑ ॥

ए॒तं युवा॑न॒म् परि॑ वो ददामि॒ तेन॒ क्रीड॑न्तीश् चरत प्रि॒येण॑ । मा नः॑ शाप्त ज॒नुषा॑ सुभागा रा॒यस् पोषे॑ण॒ सम् इ॒षा म॑देम ॥

नमो॑ महि॒म्न उ॒त चक्षु॑षे ते॒ मरु॑ताम् पित॒स् तद् अ॒हं गृ॑णामि । अनु॑ मन्यस्व सु॒यजा॑ यजाम॒ जुष्टं॑ दे॒वाना॑म् इ॒दम् अ॑स्तु ह॒व्यम् ॥

दे॒वाना॑म् ए॒ष उ॑पना॒ह आ॑सीद् अ॒पां गर्भ॒ ओष॑धीषु॒ न्य॑क्तः । सोम॑स्य द्र॒प्सम् अ॑वृणीत पू॒षा ॥

बृ॒हन्न् अद्रि॑र् अभव॒त् तद् ए॑षाम् ॥

पि॒ता व॒त्साना॒म् पति॑र् अघ्नि॒याना॒म् अथो॑ पि॒ता म॑ह॒तां गर्ग॑राणाम् । व॒त्सो ज॒रायु॑ प्रति॒धुक् पी॒यूष॑ आ॒मिक्षा॒ मस्तु॑ घृ॒तम् अ॑स्य॒ रेतः॑ ॥

त्वां गावो॑ऽवृणत रा॒ज्याय॒ त्वाꣳ ह॑वन्त म॒रुतः॑ स्व॒र्काः । वर्ष्म॑न् क्ष॒त्रस्य॑ क॒कुभि॑ शिश्रिया॒णस् ततो॑ न उ॒ग्रो वि भ॑जा॒ वसू॑नि ॥

व्य्र्॑?द्धेन॒ वा ए॒ष प॒शुना॑ यजते॒ यस्यै॒तानि॒ न क्रि॒यन्त॑ ए॒ष ह॒ त्वै समृ॑द्धेन यजते॒ यस्यै॒तानि॑ क्रि॒यन्ते॑ ॥

सूर्यो॑ दे॒वो दि॑वि॒षद्भ्यो॑ धा॒ता क्ष॒त्राय॑ वा॒युः प्र॒जाभ्यः॑ । बृह॒स्पति॑स् त्वा प्र॒जाप॑तये॒ ज्योति॑ष्मतीं जुहोतु ॥

यस्या॑स् ते॒ हरि॑तो॒ गर्भोऽथो॒ योनि॑र् हिर॒ण्ययी॑ । अङ्गा॒न्य् अह्रु॑ता॒ यस्यै॒ तां दे॒वैः सम् अ॑जीगमम् ॥

आ व॑र्तन वर्तय॒ नि नि॑वर्तन वर्त॒येन्द्र॑ नर्दबुद । भू॒म्याश् चत॑स्रः प्र॒दिश॒स् ताभि॒र् आ व॑र्तया॒ पुनः॑ ॥

वि ते॑ भिनद्मि तक॒रीं वि योनिं॒ वि ग॑वी॒न्यौ॑ । वि ॥

मा॒तरं॑ च पु॒त्रं च॒ वि गर्भं॑ च ज॒रायु॑ च ।

ब॒हिस् ते॑ अस्तु॒ बाल् इति॑ ।

उ॒रु॒द्र॒प्सो वि॒श्वरू॑प॒ इन्दुः॒ पव॑मानो॒ धीर॑ आनञ्ज॒ गर्भ॒म्

एक॑पदी द्वि॒पदी॑ त्रि॒पदी॒ चतु॑ष्पदी॒ पञ्च॑पदी॒ षट्प॑दी स॒प्तप॑द्य् अ॒ष्टाप॑दी॒ भुव॒नानु॑ प्रथता॒ꣳ स्वाहा॑

म॒ही द्यौः पृ॑थि॒वी च॑ न इ॒मं य॒ज्ञम् मि॑मिक्षताम् । पि॒पृ॒तां नो॑ भ॒रीम॑भिः ॥

इ॒दं वा॑म् आ॒स्ये॑ ह॒विः प्रि॒यम् इ॑न्द्राबृहस्पती । उ॒क्थम् मद॑श् च शस्यते ॥

अ॒यं वा॒म् परि॑ षिच्यते॒ सोम॑ इन्द्राबृहस्पती । चारु॒र् मदा॑य पी॒तये॑ ॥

अ॒स्मे इ॑न्द्राबृहस्पती र॒यिं ध॑त्तꣳ शत॒ग्विन॑म् । अश्वा॑वन्तꣳ सह॒स्रिण॑म् ॥

बृह॒स्पति॑र् नः॒ परि॑ पातु प॒श्चाद् उ॒तोत्त॑रस्मा॒द् अध॑राद् अघा॒योः । इन्द्रः॑ पु॒रस्ता॑द् उ॒त म॑ध्य॒तो नः॒ सखा॒ सखि॑भ्यो॒ वरि॑वः कृणोतु ॥

वि ते॒ विष्व॒ग् वात॑जूतासो अग्ने॒ भामा॑सः ॥

शु॒चे॒ शुच॑यश् चरन्ति । तु॒वि॒म्र॒क्षासो॑ दि॒व्या नव॑ग्वा॒ वना॑ वनन्ति धृष॒ता रु॒जन्तः॑ ॥

त्वाम् अ॑ग्ने॒ मानु॑षीर् ईडते॒ विशो॑ होत्रा॒विदं॒ विवि॑चिꣳ रत्न॒धात॑मम् । गुहा॒ सन्त॑ꣳ सुभग वि॒श्वद॑र्शतं तुविष्म॒णस॑ꣳ सु॒यजं॑ घृत॒श्रिय॑म् ॥

धा॒ता द॑दातु नो र॒यिम् ईशा॑नो॒ जग॑त॒स् पतिः॑ । स नः॑ पू॒र्णेन॑ वावनत् ॥

धा॒ता प्र॒जाया॑ उ॒त रा॒य ई॑शे धा॒तेदं विश्व॒म् भुव॑नं जजान । धा॒ता पु॒त्रं यज॑मानाय॒ दाता॑ ॥

तस्मा॑ उ ह॒व्यं घृ॒तव॑द् विधेम ॥

धा॒ता द॑दातु नो र॒यिम् प्राचीं॑ जी॒वातु॒म् अक्षि॑ताम् । व॒यं दे॒वस्य॑ धीमहि सुम॒तिꣳ स॒त्यरा॑धसः ॥

धा॒ता द॑दातु दा॒शुषे॒ वसू॑नि प्र॒जाका॑माय मी॒ढुषे॑ दुरो॒णे । तस्मै॑ दे॒वा अ॒मृताः॒ सं व्य॑यन्तां॒ विश्वे॑ दे॒वासो॒ अदि॑तिः स॒जोषाः॑ ॥

अनु॑ नो॒ऽद्यानु॑मतिर् य॒ज्ञं दे॒वेषु॑ मन्यताम् । अ॒ग्निश् च॑ हव्य॒वाह॑नो॒ भव॑तां दा॒शुषे॒ मयः॑ ॥

अन्व् इद् अ॑नुमते॒ त्वम् ॥

मन्या॑सै॒ शं च॑ नः कृधि । क्रत्वे॒ दक्षा॑य नो हिनु॒ प्र ण॒ आयू॑ꣳषि तारिषः ॥

अनु॑ मन्यताम् अनु॒मन्य॑माना प्र॒जाव॑न्तꣳ र॒यिम् अक्षी॑यमाणम् । तस्यै॑ व॒यꣳ हेड॑सि॒ मापि॑ भूम॒ सा नो॑ देवी सु॒हवा॒ शर्म॑ यछतु ॥

यस्या॑म् इ॒दम् प्र॒दिशि॒ यद् वि॒रोच॒तेऽनु॑मति॒म् प्रति॑ भूषन्त्य् आ॒यवः॑ । यस्या॑ उ॒पस्थ॑ उ॒र्व् अ॑न्तरि॑क्ष॒ꣳ सा नो॑ दे॒वी सु॒हवा॒ शर्म॑ यछतु ॥

रा॒काम् अ॒हꣳ सु॒हवा॑ꣳ सुष्टु॒ती हु॑वे शृ॒णोतु॑ नः सु॒भगा॒ बोध॑तु॒ त्मना॑ । सीव्य॒त्व् अपः॑ सू॒च्याछि॑द्यमानया॒ ददा॑तु वी॒रꣳ श॒तदा॑यम् उ॒क्थ्य॑म् ॥

यास् ते॑ राके सुम॒तयः॑ सु॒पेश॑सो॒ याभि॒र् ददा॑सि दा॒शुषे॒ वसू॑नि । ताभि॑र् नो अ॒द्य सु॒मना॑ उ॒पाग॑हि सहस्रपो॒षꣳ सु॑भगे॒ ररा॑णा ॥

सिनी॑वालि

या सु॑पा॒णिः ।

कु॒हूम् अ॒हꣳ सु॒भगां॑ विद्म॒नाप॑सम् अ॒स्मिन् य॒ज्ञे सु॒हवां॑ जोहवीमि । सा नो॑ ददातु॒ श्रव॑णम् पितृ॒णां तस्या॑स् ते देवि ह॒विषा॑ विधेम ॥

कु॒हूर् दे॒वाना॑म् अ॒मृत॑स्य॒ पत्नी॑ ह॒व्या नो॑ अ॒स्य ह॒विष॑श् चिकेतु । सं दा॒शुषे॑ कि॒रतु॒ भूरि॑ वा॒मꣳ रा॒यस् पोषं॑ चिकि॒तुषे॑ दधातु ॥

