+++
title = "०७ तदङ्गसहस्रतमीदानम्"

+++
विश्वेदेवा ऋषयः
<details><summary>मूलम् (संयुक्तम्)</summary>

स॒ह॒स्र॒त॒म्या॑ वै यज॑मानस्सुव॒र्गल्ँलो॒कमे॑ति॒ सैनꣳ॑ सुव॒र्गल्ँलो॒कङ्ग॑मयति॒ सा मा॑ सुव॒र्गल्ँलो॒कङ्ग॑म॒येत्या॑ह सुव॒र्गमे॒वैन॑ल्ँलो॒कङ्ग॑मयति॒ सा मा॒ ज्योति॑ष्मन्तल्ँलो॒कङ्ग॑म॒येत्या॑ह॒ ज्योति॑ष्मन्तमे॒वैन॑ल्ँलो॒कङ्ग॑मय॒ति सा मा॒ सर्वा॒न्पुण्या᳚ल्ँ लो॒कान्ग॑म॒येत्या॑ह॒ सर्वा॑ने॒वैन॒म्पुण्या᳚ल्ँ लो॒कान्ग॑मयति॒ सा [29]  
मा॒ प्र॒ति॒ष्ठाङ्ग॑मय प्र॒जया॑ प॒शुभि॑स्स॒ह पुन॒र्मा वि॑शताद्र॒यिरिति॑ प्र॒जयै॒वैन॑म्प॒शुभी॑ र॒य्याम्प्रति॑ ष्ठापयति प्र॒जावा᳚न्पशु॒मान्र॑यि॒मान्भ॑वति॒ य ए॒वव्ँवेद॒
</details>

<details open><summary>विश्वास-प्रस्तुतिः</summary>

स॒ह॒स्र॒त॒म्या॑ वै यज॑मानस् सुव॒र्गल्ँ लो॒कमे॑ति ।  
सैनꣳ॑ सुव॒र्गल्ँ लो॒कङ् ग॑मयति ।  
</details>

<details><summary>मूलम्</summary>

स॒ह॒स्र॒त॒म्या॑ वै यज॑मानस् सुव॒र्गल्ँ लो॒कमे॑ति ।  
सैनꣳ॑ सुव॒र्गल्ँ लो॒कङ् ग॑मयति ।  
</details>

<details><summary>भट्टभास्कर-टीका</summary>

1सहस्रतम्येत्यादि ॥ सहस्रतम्या यजमानस्स्वर्गं गच्छति सा चैनं स्वर्गं गमयति यद्येतैर्मन्त्रैस्स्तुता ।
</details>

<details open><summary>विश्वास-प्रस्तुतिः</summary>

सा मा॑ सुव॒र्गल्ँ लो॒कङ् ग॑म॒येत्या॑ह ।  
सु॒व॒र्गमे॒वैन॑ल्ँ लो॒कङ् ग॑मयति ।  
</details>

<details><summary>मूलम्</summary>

सा मा॑ सुव॒र्गल्ँ लो॒कङ् ग॑म॒येत्या॑ह ।  
सु॒व॒र्गमे॒वैन॑ल्ँ लो॒कङ् ग॑मयति ।  
</details>

<details><summary>भट्टभास्कर-टीका</summary>

तस्मात् 'सा मा सुवर्गम्' इत्यादिभिरुदीचीं नीयमानामनुमन्त्रयते सा त्वं गच्छन्ती मां सुवर्गं लोकं गमयेति, सुवर्गं गमयेत्येव ।
</details>

<details open><summary>विश्वास-प्रस्तुतिः</summary>

सा मा॒ ज्योति॑ष्मन्तल्ँ लो॒कङ् ग॑म॒येत्या॑ह॒।  
ज्योति॑ष्मन्तम् ए॒वैन॑ल्ँ लो॒कङ् ग॑मय॒ति।  
सा मा॒ सर्वा॒न् पुण्या᳚ल्ँ लो॒कान् ग॑मयेत्या॑ह ।   
सर्वा॑ने॒वैन॒म् पुण्या᳚ल्ँ  लो॒कान् ग॑मयति ।
</details>

<details><summary>मूलम्</summary>

सा मा॒ ज्योति॑ष्मन्तल्ँ लो॒कङ् ग॑म॒येत्या॑ह॒।  
ज्योति॑ष्मन्तम् ए॒वैन॑ल्ँ लो॒कङ् ग॑मय॒ति।  
सा मा॒ सर्वा॒न् पुण्या᳚ल्ँ लो॒कान् ग॑मयेत्या॑ह ।   
सर्वा॑ने॒वैन॒म् पुण्या᳚ल्ँ  लो॒कान् ग॑मयति ।
</details>

<details><summary>भट्टभास्कर-टीका</summary>

एक एव मन्त्रोऽवयुत्यैव ब्राह्मणेन व्याख्यायते । गता मन्त्राः, ब्राह्मणानि च । ज्योतिष्मान् लोकः आदित्यः ।
पुण्या लोका इन्द्रादीनां लोकाः ब्रह्मलोकपर्यन्ताः ।
</details>

<details open><summary>विश्वास-प्रस्तुतिः</summary>

सा मा॒ प्र॒ति॒ष्ठाङ् ग॑मय ।[29]  
</details>

<details><summary>मूलम्</summary>

सा मा॒ प्र॒ति॒ष्ठाङ् ग॑मय ।[29]  
</details>

<details><summary>भट्टभास्कर-टीका</summary>

प्रतिष्ठा प्रजादिभिस्सहास्मिन् लोके धनविषयमैश्वर्यम् ।
</details>

<details open><summary>विश्वास-प्रस्तुतिः</summary>

प्र॒जया॑ प॒शुभि॑स्स॒ह पुन॒र्मा वि॑शताद्र॒यिरिति॑ ।  
प्र॒जयै॒वैन॑म् प॒शुभी॑ र॒य्याम् प्रति॑ ष्ठापयति ।  

प्र॒जावा᳚न् पशु॒मान् र॑यि॒मान् भ॑वति॒ ,
य ए॒वव्ँ वेद॑ ।
</details>

<details><summary>मूलम्</summary>

प्र॒जया॑ प॒शुभि॑स्स॒ह पुन॒र्मा वि॑शताद्र॒यिरिति॑ ।  
प्र॒जयै॒वैन॑म् प॒शुभी॑ र॒य्याम् प्रति॑ ष्ठापयति ।  

प्र॒जावा᳚न् पशु॒मान् र॑यि॒मान् भ॑वति॒ ,
य ए॒वव्ँ वेद॑ ।
</details>

<details><summary>भट्टभास्कर-टीका</summary>

प्रजावानित्यादि । विदुषस्सिद्धिः ॥
</details>

<details><summary>मूलम् (संयुक्तम्)</summary>

ताम॒ग्नीधे॑ वा ब्र॒ह्मणे॑ वा॒ होत्रे॑ वोद्गा॒त्रे वा᳚ध्व॒र्यवे॑ वा दद्याथ्स॒हस्र॑मस्य॒ सा द॒त्ता भ॑वति स॒हस्र॑मस्य॒ प्रति॑गृहीतम्भवति॒ यस्तामवि॑द्वान् [30]  
प्र॒ति॒गृ॒ह्णाति॒ ताम्प्रति॑ गृह्णीया॒देका॑सि॒ न स॒हस्र॒मेका᳚न्त्वा भू॒ताम्प्रति॑ गृह्णामि॒ न स॒हस्र॒मेका॑ मा भू॒ता वि॑श॒ मा स॒हस्र᳚मिति ।
</details>

<details open><summary>विश्वास-प्रस्तुतिः</summary>

ताम॒ग्नीधे॑ वा , ब्र॒ह्मणे॑ वा ,
होत्रे॑ वोद्गा॒त्रे वा᳚ध्व॒र्यवे॑ वा दद्यात् ।
</details>

<details><summary>मूलम्</summary>

ताम॒ग्नीधे॑ वा , ब्र॒ह्मणे॑ वा ,
होत्रे॑ वोद्गा॒त्रे वा᳚ध्व॒र्यवे॑ वा दद्यात् ।
</details>

<details><summary>भट्टभास्कर-टीका</summary>

2तामित्यादि ॥ गतम् ।
</details>

<details open><summary>विश्वास-प्रस्तुतिः</summary>

स॒हस्र॑मस्य॒ सा द॒त्ता भ॑वति ।
स॒हस्र॑मस्य॒ प्रति॑गृहीतम्भवति॒ ,
यस्तामवि॑द्वान् प्र॒ति॒गृ॒ह्णाति॑ ।[30]
</details>

<details><summary>मूलम्</summary>

स॒हस्र॑मस्य॒ सा द॒त्ता भ॑वति ।
स॒हस्र॑मस्य॒ प्रति॑गृहीतम्भवति॒ ,
यस्तामवि॑द्वान् प्र॒ति॒गृ॒ह्णाति॑ ।[30]
</details>

<details><summary>भट्टभास्कर-टीका</summary>

सहस्रमस्येत्यादि । यस्तामविद्वानिति विशेषं वक्ष्यामीति पुनर्वचनम् । अविदुषा प्रतिगृह्णता सहस्रं प्रतिगृहीतं भवति तस्मादेवं विदित्वा तां प्रतिगृह्णीयात् - 'एकाऽसि' इत्यादिना मन्त्रेण 'सुशेवामाविश' इत्यन्तेन ।
</details>

<details open><summary>विश्वास-प्रस्तुतिः</summary>

ताम् प्रति॑ गृह्णीयात् -  
"एका॑सि॒ न स॒हस्र᳚म् "। एका᳚न्त्वा भू॒ताम्प्रति॑ गृह्णामि॒ , न स॒हस्र᳚म् ।  
एका॑  मा भू॒ताऽऽवि॑श॒ , मा स॒हस्र᳚म्" इति॑ ।
</details>

<details><summary>मूलम्</summary>

ताम् प्रति॑ गृह्णीयात् -  
"एका॑सि॒ न स॒हस्र᳚म् "। एका᳚न्त्वा भू॒ताम्प्रति॑ गृह्णामि॒ , न स॒हस्र᳚म् ।  
एका॑  मा भू॒ताऽऽवि॑श॒ , मा स॒हस्र᳚म्" इति॑ ।
</details>

<details><summary>भट्टभास्कर-टीका</summary>

एका त्वमसि न सहस्रं । तस्मादेकामेव भूतां त्वां प्रतिगृह्णामि, न सहस्रभूतां, तस्मा- त्त्वमप्येकैव भूता मामाविश, मा सहस्रभूता ॥
</details>

<details><summary>मूलम् (संयुक्तम्)</summary>

एका॑मे॒वैना᳚म्भू॒ताम्प्रति॑ गृह्णाति॒ न स॒हस्र॒य्ँय ए॒वव्ँवेद॑ स्यो॒नासि॑ सु॒षदा॑ सु॒शेवा᳚ स्यो॒ना मा वि॑श सु॒षदा॒ मा वि॑श सु॒शेवा॒ मा वि॑श [31]  
इत्या॑ह स्यो॒नैवैनꣳ॑ सु॒षदा॑ सु॒शेवा॑ भू॒ता वि॑शति॒ नैनꣳ॑ हिनस्ति
</details>

<details open><summary>विश्वास-प्रस्तुतिः</summary>

एका॑मे॒वैना᳚म्भू॒ताम्प्रति॑ गृह्णाति ,
न स॒हस्र॒य्ँ य ए॒वव्ँवेद॑ ।
</details>

<details><summary>मूलम्</summary>

एका॑मे॒वैना᳚म्भू॒ताम्प्रति॑ गृह्णाति ,
न स॒हस्र॒य्ँ य ए॒वव्ँवेद॑ ।
</details>

<details><summary>भट्टभास्कर-टीका</summary>

3एकामेवेत्यादि ॥ विदुषो ब्राह्मणम् ।
</details>

<details open><summary>विश्वास-प्रस्तुतिः</summary>

"स्यो॒नासि॑ सु॒षदा॑ सु॒शेवा᳚ ।

स्यो॒ना मा वि॑श, सु॒षदा॒ मा वि॑श , सु॒शेवा॒ मा वि॑श" +इत्या॑ह।[31]  
</details>

<details><summary>मूलम्</summary>

"स्यो॒नासि॑ सु॒षदा॑ सु॒शेवा᳚ ।

स्यो॒ना मा वि॑श, सु॒षदा॒ मा वि॑श , सु॒शेवा॒ मा वि॑श" +इत्या॑ह।[31]  
</details>

<details><summary>भट्टभास्कर-टीका</summary>

स्योना सुखहेतुरस्माकं सुपरिचारा वा त्वमसि । सुषदा सुखेन सादनीया दोहनादाविति । खलि कृदुत्तरपदप्रकृतिस्वरत्वम् । सुशेवा सुफला बहुदुग्धत्वात् । 'आद्युदात्तश्छन्दसि' इत्युत्तरपदाद्युदात्तत्वम् । सा त्वं तादृशी स्योना अविगुणा सती मामाविश यथा मे न कदाचिदपि हिंसा स्यात् तथा मामाविशेति ।
</details>

<details open><summary>विश्वास-प्रस्तुतिः</summary>

स्यो॒नैवैनꣳ॑ सु॒षदा॑ सु॒शेवा॑ भू॒ताऽऽवि॑शति ,
नैनꣳ॑ हिनस्ति ।
</details>

<details><summary>मूलम्</summary>

स्यो॒नैवैनꣳ॑ सु॒षदा॑ सु॒शेवा॑ भू॒ताऽऽवि॑शति ,
नैनꣳ॑ हिनस्ति ।
</details>

<details><summary>भट्टभास्कर-टीका</summary>

स्योनैवेत्यादि । ब्राह्मणम् । गतम् ॥
</details>

<details><summary>मूलम् (संयुक्तम्)</summary>

ब्रह्मवा॒दिनो॑ वदन्ति स॒हस्र॑ꣳ सहस्रत॒म्यन्वे॒ती ३ स॑हस्रत॒मीꣳ स॒हस्रा ३ मिति॑ ।
</details>

<details open><summary>विश्वास-प्रस्तुतिः</summary>

ब्र॒ह्म॒वा॒दिनो॑ वदन्ति -  
"स॒हस्र॑ꣳ सहस्रत॒म्य् अन्वे॒ती३, +++(उत)+++ स॑हस्रत॒मीꣳ स॒हस्रा३म्?" इति॑ ।
</details>

<details><summary>मूलम्</summary>

ब्र॒ह्म॒वा॒दिनो॑ वदन्ति -  
"स॒हस्र॑ꣳ सहस्रत॒म्य् अन्वे॒ती३, +++(उत)+++ स॑हस्रत॒मीꣳ स॒हस्रा३म्?" इति॑ ।
</details>

<details><summary>भट्टभास्कर-टीका</summary>

4ब्रह्मवादिन इत्यादि ॥ किं सहस्रं सहस्रतम्यन्वेति अनुगच्छति? उत सहस्रं सहस्रतमीमन्वेति । उभयत्र 'विचार्यमाणानाम्' इति प्लुतः । एवं ब्रह्मवादिनो विचारं वदन्ति ॥
</details>

<details><summary>मूलम् (संयुक्तम्)</summary>

यत्प्राची॑मुथ्सृ॒जेथ्स॒हस्रꣳ॑ सहस्रत॒म्यन्वि॑या॒त्तथ्स॒हस्र॑मप्रज्ञा॒त्रꣳ सु॑व॒र्गल्ँलो॒कन्न प्र जा॑नीयात्प्र॒तीची॒मुथ्सृ॑जति॒ ताꣳ स॒हस्र॒मनु॑ प॒र्याव॑र्तते॒ सा प्र॑जान॒ती सु॑व॒र्गल्ँलो॒कमे॑ति॒ यज॑मानम॒भ्युथ्सृ॑जति ख्षि॒प्रे स॒हस्र॒म्प्र जा॑यत उत्त॒मा नी॒यते᳚ प्रथ॒मा दे॒वान्ग॑च्छति ॥ [32]  
</details>

<details open><summary>विश्वास-प्रस्तुतिः</summary>

यत्प्राची॑मुथ्सृ॒जेत् ,
स॒हस्रꣳ॑ सहस्रत॒म्य् अन्वि॑यात् ।
</details>

<details><summary>मूलम्</summary>

यत्प्राची॑मुथ्सृ॒जेत् ,
स॒हस्रꣳ॑ सहस्रत॒म्य् अन्वि॑यात् ।
</details>

<details><summary>भट्टभास्कर-टीका</summary>

5इदानीं पक्षद्वयस्योत्थापनं फलभेदं चाह - यत्प्राचीमित्यादि ॥ यत् यद्यर्थे । यद्येनां प्राचीमुत्सृजेत् सहस्रतमी सहस्रमन्वियात् अनुगच्छेत् अग्रे सहस्रं गच्छेत् तत्सहस्रतम्यनुगच्छेत् ।
</details>

<details open><summary>विश्वास-प्रस्तुतिः</summary>

स॒हस्र॑मप्रज्ञा॒त्रꣳ सु॑व॒र्गल्ँलो॒कन्न प्र जा॑नीयात् ।
</details>

<details><summary>मूलम्</summary>

स॒हस्र॑मप्रज्ञा॒त्रꣳ सु॑व॒र्गल्ँलो॒कन्न प्र जा॑नीयात् ।
</details>

<details><summary>भट्टभास्कर-टीका</summary>

ततश्च तत्सहस्रमप्रज्ञात्रं प्रज्ञानरहितं स्वर्गं न प्रजानीयात् ततश्च स्वर्गं न गच्छेत् यजमानः, प्रकृष्टज्ञानं प्रज्ञात्रम् । औणादिकस्त्रप्रत्ययः, बहुव्रीहौ 'नङ्सुभ्याम्' इत्युत्तरपदान्तोदात्तत्वम् ।
</details>

<details open><summary>विश्वास-प्रस्तुतिः</summary>

प्र॒तीची॒मुथ्सृ॑जति ।
</details>

<details><summary>मूलम्</summary>

प्र॒तीची॒मुथ्सृ॑जति ।
</details>

<details><summary>भट्टभास्कर-टीका</summary>

तस्मात्प्रतीचीमुत्सृजतीति विधिः । 'चौ' इति पूर्वपदस्य दीर्घत्वम्, अन्तोदात्तत्वं च ।
</details>

<details open><summary>विश्वास-प्रस्तुतिः</summary>

ताꣳ स॒हस्र॒मनु॑ प॒र्याव॑र्तते ।
</details>

<details><summary>मूलम्</summary>

ताꣳ स॒हस्र॒मनु॑ प॒र्याव॑र्तते ।
</details>

<details><summary>भट्टभास्कर-टीका</summary>

तां सहस्रतमीमग्रे गच्छन्तीं सहस्रमनु पर्यावर्तते अनु गच्छति । 'गतिर्गतौ' इति पूर्ववन्निघातस्समासश्च । अनुः कर्मप्रवचनीय उदात्त एव ।
</details>

<details open><summary>विश्वास-प्रस्तुतिः</summary>

सा प्र॑जान॒ती सु॑व॒र्गल्ँलो॒कमे॑ति ।
</details>

<details><summary>मूलम्</summary>

सा प्र॑जान॒ती सु॑व॒र्गल्ँलो॒कमे॑ति ।
</details>

<details><summary>भट्टभास्कर-टीका</summary>

सा च प्रजानती सुवर्गं गच्छति । 'शतुरनुमः' इति नद्या उदात्तत्वम् ।
</details>

<details open><summary>विश्वास-प्रस्तुतिः</summary>

यज॑मानम॒भ्युथ्सृ॑जति ,
ख्षि॒प्रे स॒हस्र॒म् प्र जा॑यते ।
</details>

<details><summary>मूलम्</summary>

यज॑मानम॒भ्युथ्सृ॑जति ,
ख्षि॒प्रे स॒हस्र॒म् प्र जा॑यते ।
</details>

<details><summary>भट्टभास्कर-टीका</summary>

तत्र चैवं वक्तव्यमित्याहयजमानमभि यजमानं लक्षीकृत्य तामुत्सृजति, ततश्च क्षिप्रे काले सहस्रं बहु प्रजायते यजमानः ।
</details>

<details open><summary>विश्वास-प्रस्तुतिः</summary>

उ॒त्त॒मा नी॒यते᳚ ,
प्रथ॒मा दे॒वान् ग॑च्छति ॥ [32]
</details>

<details><summary>मूलम्</summary>

उ॒त्त॒मा नी॒यते᳚ ,
प्रथ॒मा दे॒वान् ग॑च्छति ॥ [32]
</details>

<details><summary>भट्टभास्कर-टीका</summary>

उत्तमा नीयते पश्चात्सर्वास्ता नीयन्ते । प्रथमा देवान् गच्छति प्रथममेव यजमानमपि गृहीत्वा देवसकाशं गच्छति । उत्तमशब्दः उञ्छादित्वादन्तोदात्तः ॥

इति सप्तमे प्रथमे सप्तमोनुवाकः ॥  
</details>
