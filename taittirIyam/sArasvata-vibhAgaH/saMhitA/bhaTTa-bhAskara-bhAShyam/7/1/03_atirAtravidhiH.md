+++
title = "०३ अतिरात्रविधिः"

+++

सोमऋषिः
<details><summary>मूलम् (संयुक्तम्)</summary>

ब्र॒ह्म॒वा॒दिनो॑ वदन्ति॒ स त्वै य॑जेत॒ यो᳚ऽग्निष्टो॒मेन॒ यज॑मा॒नोऽथ॒ सर्व॑स्तोमेन॒ यजे॒तेति
</details>

<details open><summary>विश्वास-प्रस्तुतिः</summary>

ब्र॒ह्म॒वा॒दिनो॑ वदन्ति ।
</details>

<details><summary>मूलम्</summary>

ब्र॒ह्म॒वा॒दिनो॑ वदन्ति ।
</details>

<details><summary>भट्टभास्कर-टीका</summary>

1अधुना स्तोमान्तरयं निन्दन्विशिष्टरूपतामस्य ज्ञात्वैव यष्टव्यमनेनेति दर्शयितुमाह - ब्रह्मवादिन इत्यादि ॥
</details>

<details open><summary>विश्वास-प्रस्तुतिः</summary>

स त्वै य॑जेत
</details>

<details><summary>मूलम्</summary>

स त्वै य॑जेत
</details>

<details><summary>भट्टभास्कर-टीका</summary>

स एव यष्टुमर्हति । 'अर्हे कृत्यतृचश्च' इति यजेर्लिङादि ।
</details>

<details open><summary>विश्वास-प्रस्तुतिः</summary>

यो᳚ऽग्निष्टो॒मेन॒ यज॑मानोऽथ॒ सर्व॑स्तोमेन॒  यजे॒तेति॑ ।
</details>

<details><summary>मूलम्</summary>

यो᳚ऽग्निष्टो॒मेन॒ यज॑मानोऽथ॒ सर्व॑स्तोमेन॒  यजे॒तेति॑ ।
</details>

<details><summary>भट्टभास्कर-टीका</summary>

इतः पूर्वं योग्निष्टोमेन यजमानस्सन् इदानीं सर्वस्तोमेन यजेत । 'शकि लिङ्च' इति द्वितीये पर्याये लिङ् । चतुष्टोमेनाप्यन्तरितेन सर्वस्तोमेन स्तोमानां याथात्म्यं विदित्वा अप्रमत्तो यष्टुं शक्नोतीति ब्रह्मवादिन आहुः । संहितायां तोरन्तलोपश्छान्दसः, उक्तं च प्रातिशाख्ये - 'तुनुपूर्व उदात्तयोर्वकारः' इति ॥
</details>

<details><summary>मूलम् (संयुक्तम्)</summary>

यस्य॑ त्रि॒वृत॑मन्त॒र्यन्ति॑ प्रा॒णाꣳस्तस्या॒न्तर्य॑न्ति प्रा॒णेषु॒ मेऽप्य॑स॒दिति॒ खलु॒ वै य॒ज्ञेन॒ यज॑मानो यजते॒
</details>

<details open><summary>विश्वास-प्रस्तुतिः</summary>

यस्य॑ त्रि॒वृत॑मन्त॒र्यन्ति॑, प्रा॒णाꣳस्तस्या॒न्तर्य॑न्ति ।
</details>

<details><summary>मूलम्</summary>

यस्य॑ त्रि॒वृत॑मन्त॒र्यन्ति॑, प्रा॒णाꣳस्तस्या॒न्तर्य॑न्ति ।
</details>

<details><summary>भट्टभास्कर-टीका</summary>

2यस्येत्यादि ॥ अन्तर्यन्ति प्रमादादुत्सृजन्ति । 'अन्तरपरिग्रहे' इति गतित्वात् 'तिङि चोदात्तवति' इति अन्तश्शब्दो निहन्यते, 'उदात्तवता तिङा' इति समासः,
प्राणान्यजमानस्योत्सृजन्ति विनाशयन्ति साम्यात् ।
</details>

<details open><summary>विश्वास-प्रस्तुतिः</summary>

प्रा॒णेषु॒ मेऽप्य॑स॒दिति॑,
खलु॒ वै य॒ज्ञेन॒ यज॑मानो यजते ।
</details>

<details><summary>मूलम्</summary>

प्रा॒णेषु॒ मेऽप्य॑स॒दिति॑,
खलु॒ वै य॒ज्ञेन॒ यज॑मानो यजते ।
</details>

<details><summary>भट्टभास्कर-टीका</summary>

ननु यद्यन्तरिताः प्राणाः प्रेप्सितस्य स्वर्गस्य का गतिरित्याह - प्राणेष्विति । न केवलं स्वर्ग एव अपि तु प्राणेष्वपि मे मम भागित्वमसत् अस्तीति खलु वै यज्ञेनानेन अग्निष्टोमेन यजमानो यजते सर्वेभ्यः कामेभ्योग्निष्टोम इति । यद्वा - प्राणेष्विति निमित्तसप्तमी । न केवलं स्वर्गार्थमेव, अपि तु प्राणार्थमपि ममायं यज्ञोस्तु इति यजमानो यजते, एवं सर्वत्र द्रष्टव्यम् ॥
</details>

<details><summary>मूलम् (संयुक्तम्)</summary>

यस्य॑ पञ्चद॒शम॑न्त॒र्यन्ति॑ वी॒र्य॑न्तस्या॒न्तर्य॑न्ति वी॒र्ये॑ मेऽप्य॑स॒दिति॒ खलु॒ वै य॒ज्ञेन॒ यज॑मानो यजते  [8]
</details>

<details open><summary>विश्वास-प्रस्तुतिः</summary>

यस्य॑ पञ्चद॒शम॑न्त॒र्यन्ति॑ वी॒र्य॑न्तस्या॒न्तर्य॑न्ति ।
वी॒र्ये॑ मेऽप्य॑स॒दिति॑,
खलु॒ वै य॒ज्ञेन॒ यज॑मानो यजते ।
</details>

<details><summary>मूलम्</summary>

यस्य॑ पञ्चद॒शम॑न्त॒र्यन्ति॑ वी॒र्य॑न्तस्या॒न्तर्य॑न्ति ।
वी॒र्ये॑ मेऽप्य॑स॒दिति॑,
खलु॒ वै य॒ज्ञेन॒ यज॑मानो यजते ।
</details>

<details><summary>भट्टभास्कर-टीका</summary>

3वीर्यमिति ॥ पञ्चदशस्य वीर्यस्थानादुत्पन्नत्वात् ॥
</details>

<details><summary>मूलम् (संयुक्तम्)</summary>

यस्य॑ सप्तद॒शम॑न्त॒र्यन्ति॑ प्र॒जान्तस्या॒न्तर्य॑न्ति प्र॒जाया॒म्मेऽप्य॑स॒दिति॒ खलु॒ वै य॒ज्ञेन॒ यज॑मानो यजते
</details>

<details open><summary>विश्वास-प्रस्तुतिः</summary>

यस्य॑ सप्तद॒शम॑न्त॒र्यन्ति॑ प्र॒जान्तस्या॒न्तर्य॑न्ति ।
प्र॒जाया॒म्मेऽप्य॑स॒दिति॑, खलु॒ वै य॒ज्ञेन॒ यज॑मानो यजते ।
</details>

<details><summary>मूलम्</summary>

यस्य॑ सप्तद॒शम॑न्त॒र्यन्ति॑ प्र॒जान्तस्या॒न्तर्य॑न्ति ।
प्र॒जाया॒म्मेऽप्य॑स॒दिति॑, खलु॒ वै य॒ज्ञेन॒ यज॑मानो यजते ।
</details>

<details><summary>भट्टभास्कर-टीका</summary>

4प्रजामिति ॥ प्रजननसाधनत्वात्सप्तदशस्य ॥
</details>

<details><summary>मूलम् (संयुक्तम्)</summary>

यस्यै॑कवि॒ꣳ॒शम॑न्त॒र्यन्ति॑ प्रति॒ष्ठान्तस्या॒न्तर्य॑न्ति प्रति॒ष्ठाया॒म्मेऽप्य॑स॒दिति॒ खलु॒ वै य॒ज्ञेन॒ यज॑मानो यजते
</details>

<details open><summary>विश्वास-प्रस्तुतिः</summary>

यस्यै॑कवि॒ꣳ॒शम॑न्त॒र्यन्ति॑ प्रति॒ष्ठान्तस्या॒न्तर्य॑न्ति ।
प्रति॒ष्ठाया॒म्मेऽप्य॑स॒दिति॑,
खलु॒ वै य॒ज्ञेन॒ यज॑मानो यजते ।
</details>

<details><summary>मूलम्</summary>

यस्यै॑कवि॒ꣳ॒शम॑न्त॒र्यन्ति॑ प्रति॒ष्ठान्तस्या॒न्तर्य॑न्ति ।
प्रति॒ष्ठाया॒म्मेऽप्य॑स॒दिति॑,
खलु॒ वै य॒ज्ञेन॒ यज॑मानो यजते ।
</details>

<details><summary>भट्टभास्कर-टीका</summary>

5प्रतिष्ठामिति ॥ एकविंशस्य पद्भ्यामुत्पन्नत्वात् ॥
</details>

<details><summary>मूलम् (संयुक्तम्)</summary>

यस्य॑ त्रिण॒वम॑न्त॒र्यन्त्यृ॒तूꣳश्च॒ तस्य॑ नख्ष॒त्रिया᳚ञ्च वि॒राज॑म॒न्तर्य॑न्त्यृ॒तुषु॒ मेऽप्य॑सन्नख्ष॒त्रिया॑याञ्च वि॒राजीति॑ [9]  
खलु॒ वै य॒ज्ञेन॒ यज॑मानो यजते
</details>

<details open><summary>विश्वास-प्रस्तुतिः</summary>

यस्य॑ त्रि॒ण॒वम॑न्त॒र्यन्ति॑,
</details>

<details><summary>मूलम्</summary>

यस्य॑ त्रि॒ण॒वम॑न्त॒र्यन्ति॑,
</details>

<details><summary>भट्टभास्कर-टीका</summary>

6त्रिणवमिति ॥ त्रीणि नवकानि परिमाणमस्येति पूर्ववत् डः । सप्तविंशस्तोत्रियस्त्रिणवः । 'पर्वूपदात्संज्ञायामगः' इति णत्वम् । ननु त्रिणवत्रयस्त्रिंशयोः चतुष्टोमेऽस्मिन् कः प्रसंगः । सत्यम्, एतयोरप्यन्तरयदोषश्रवणात् एतावप्यग्निष्टोमे ऋद्ध्या संपाद्याविति भावः । तत्कथमेतौ संपादितौ स्यातामिति? उच्यते -आज्यानि चत्वारि पञ्चदशान्नानि संभूय षष्टिस्स्तोत्रिया भवन्ति ताश्च द्वौ त्रिंशद्वर्गौ तत्रैकस्मात्तिस्र उद्ध्रियन्ते एताश्चेतरत्र दीयन्ते । एवमेतौ संपन्नावनन्तरितौ भवतः । ततश्च तदन्तरयदोषो न भविष्यतीति ।
</details>

<details open><summary>विश्वास-प्रस्तुतिः</summary>

ऋ॒तूꣳश्च॒॑ तस्य॑, न॒ख्ष॒त्रिया᳚ञ्च॒  वि॒राज॑म॒न्तर्य॑न्ति ।
ऋ॒तुषु॒  मेऽप्य॑सन्नख्ष॒त्रिया॑याञ्च वि॒राजीति॑ ,[9]
खलु॒ वै य॒ज्ञेन॒ यज॑मानो यजते।
</details>

<details><summary>मूलम्</summary>

ऋ॒तूꣳश्च॒॑ तस्य॑, न॒ख्ष॒त्रिया᳚ञ्च॒  वि॒राज॑म॒न्तर्य॑न्ति ।
ऋ॒तुषु॒  मेऽप्य॑सन्नख्ष॒त्रिया॑याञ्च वि॒राजीति॑ ,[9]
खलु॒ वै य॒ज्ञेन॒ यज॑मानो यजते।
</details>

<details><summary>भट्टभास्कर-टीका</summary>

ऋतूनिति । नक्षत्रसंख्यान्वयेन संवत्सरात्मकत्वात्त्रिणवस्य । ऋत्वन्तरये च सर्वपुरुषार्थलोपः । नक्षत्रियामिति । नक्षत्रसमूहात्मिकां विराजमन्तर्यन्ति । 'नक्षत्राद्घः' इति समूहे घः । सप्तविंशतिनक्षत्राणीति तिस्रो विराजो निवृतः एकैकाक्षरोनत्वात् । एकैव त्रिवत् त्रिपदा विराट् । त्रिणवत्वस्यान्तरये नक्षत्राण्येवान्तरितानि स्युः ततोस्य सर्वार्थलोपः । यद्वा - जीवितविषयत्वात् जन्मदिनानामावृत्त्या त्रिंशन्नक्षत्राणि भवन्तीति पूर्णा एव तिस्रो विराजः । तदन्तरये जीवितलोप इति ॥
</details>

<details><summary>मूलम् (संयुक्तम्)</summary>

यस्य॑ त्रयस्त्रि॒ꣳ॒शम॑न्त॒र्यन्ति॑ दे॒वता॒स्तस्या॒न्तर्य॑न्ति दे॒वता॑सु॒ मेऽप्य॑स॒दिति॒ खलु॒ वै य॒ज्ञेन॒ यज॑मानो यजते
</details>

<details open><summary>विश्वास-प्रस्तुतिः</summary>

यस्य॑ त्रयस्त्रि॒ꣳ॒शम॑न्त॒र्यन्ति॑ दे॒वता॒स्तस्या॒न्तर्य॑न्ति ।
</details>

<details><summary>मूलम्</summary>

यस्य॑ त्रयस्त्रि॒ꣳ॒शम॑न्त॒र्यन्ति॑ दे॒वता॒स्तस्या॒न्तर्य॑न्ति ।
</details>

<details><summary>भट्टभास्कर-टीका</summary>

7त्रयस्त्रिंशमिति ॥ त्रयश्च त्रिंशच्च त्रयस्त्रिंशत्, 'त्रेस्त्रयः' इति त्रयसादेशः । तावत्यस्स्तोत्रियाः परिमाणमस्येति पूर्ववत् डः ।
</details>

<details open><summary>विश्वास-प्रस्तुतिः</summary>

दे॒वता॑सु॒ मेऽप्य॑स॒दिति॑, खलु॒ वै य॒ज्ञेन॒ यज॑मानो यजते ।
</details>

<details><summary>मूलम्</summary>

दे॒वता॑सु॒ मेऽप्य॑स॒दिति॑, खलु॒ वै य॒ज्ञेन॒ यज॑मानो यजते ।
</details>

<details><summary>भट्टभास्कर-टीका</summary>

देवता इति । तासां त्रयस्त्रिंशत्वात् द्युपृथिव्यन्तरिक्षस्थानां प्रत्येकमेकादशत्वात् ॥
</details>

<details><summary>मूलम् (संयुक्तम्)</summary>

यो वै स्तोमा॑नामव॒मम्प॑र॒मता॒ङ्गच्छ॑न्त॒व्ँवेद॑ पर॒मता॑मे॒व ग॑च्छति त्रि॒वृद्वै स्तोमा॑नामव॒मस्त्रि॒वृत्प॑र॒मो य ए॒वव्ँवेद॑ पर॒मता॑मे॒व ग॑च्छति ॥ [10]
</details>

<details open><summary>विश्वास-प्रस्तुतिः</summary>

यो वै स्तोमा॑नामव॒मम्,
प॑र॒मता॒ङ्गच्छ॑न्त॒व्ँवेद॑,  प॒र॒मता॑मे॒व  ग॑च्छति ।
</details>

<details><summary>मूलम्</summary>

यो वै स्तोमा॑नामव॒मम्,
प॑र॒मता॒ङ्गच्छ॑न्त॒व्ँवेद॑,  प॒र॒मता॑मे॒व  ग॑च्छति ।
</details>

<details><summary>भट्टभास्कर-टीका</summary>

8एवं सर्वप्रकृतिरग्निष्टोमः सगुणो विहितः । अथ विकृतीनामप्युदाहरणार्थं अतिरात्रो यज्ञक्रतूनां परमो विधीयते । यथोक्तं - 'अतिरात्रः परमो यज्ञक्रतूनाम्' इति । तदर्थं तद्गतं कंचिद्गुणविशेषं विधातुमाह - यो वा इत्यादि ॥ अवमः अल्पः परमः उत्तमः ।
</details>

<details open><summary>विश्वास-प्रस्तुतिः</summary>

त्रि॒वृद् वै स्तोमा॑नामव॒मः । त्रि॒वृत् प॑र॒मः ।
</details>

<details><summary>मूलम्</summary>

त्रि॒वृद् वै स्तोमा॑नामव॒मः । त्रि॒वृत् प॑र॒मः ।
</details>

<details><summary>भट्टभास्कर-टीका</summary>

यद्वा - अवमः आद्यः परमः अन्त्यस्त्रिवृत् स्तोमानामवमः सोतिरात्रे परमो भवतीति 'त्रिवृद्रथन्तरसन्धिः' इति सन्धिस्तोत्रस्य त्रिवृत्त्वात् ।
</details>

<details open><summary>विश्वास-प्रस्तुतिः</summary>

य ए॒वव्ँवेद॑ पर॒मता॑मे॒व ग॑च्छति ॥ [10] ]
</details>

<details><summary>मूलम्</summary>

य ए॒वव्ँवेद॑ पर॒मता॑मे॒व ग॑च्छति ॥ [10] ]
</details>

<details><summary>भट्टभास्कर-टीका</summary>

एवं वेदिता परमतामुत्तमतां गच्छति । तस्मात् तथा कर्तव्यमिति शेषः । एवंगुणकोतिरात्रः कर्तव्य इति विधिरनुमीयते उपलक्षागत्वाच्च सर्वेऽप्येकाहा विहिता भवन्तीति ॥

इति सप्तमे प्रथमे तृतीयोनुवाकः ॥
</details>
