+++
title = "०७ द्वादशरात्रविधौ तदङ्गकाम्यग्रहाग्रताविधयः"

+++
विश्वेदेवा ऋषयः
<details><summary>मूलम् (संयुक्तम्)</summary>

ऐ॒न्द्र॒वा॒य॒वाग्रा᳚न्गृह्णीया॒द्यᳵ का॒मये॑त यथापू॒र्वम्प्र॒जाᳵ क॑ल्पेर॒न्निति॑ य॒ज्ञस्य॒ वै कॢप्ति॒मनु॑ प्र॒जाᳵ क॑ल्पन्ते य॒ज्ञस्याकॢ॑प्ति॒मनु॒ न क॑ल्पन्ते यथापू॒र्वमे॒व प्र॒जाᳵ क॑ल्पयति॒ न ज्यायाꣳ॑स॒ङ्कनी॑या॒नति॑ क्रामति
</details>

<details open><summary>विश्वास-प्रस्तुतिः</summary>

ऐ॒न्द्र॒वा॒य॒वाग्रा᳚न् गृह्णीया॒द् - यᳵ का॒मये॑त - "यथापू॒र्वम् प्र॒जाᳵ क॑ल्पेरन्न्" इति॑ ।  
</details>

<details><summary>मूलम्</summary>

ऐ॒न्द्र॒वा॒य॒वाग्रा᳚न् गृह्णीया॒द् - यᳵ का॒मये॑त - "यथापू॒र्वम् प्र॒जाᳵ क॑ल्पेरन्न्" इति॑ ।  
</details>

<details><summary>भट्टभास्कर-टीका</summary>

1अतः परं द्वादशाहप्रकरणम् । एते काम्या ग्रहाग्रताविधयः । केचिन्नैमित्तिकाः बृहत्पृष्ठपक्षे नियमार्थाः । ऐन्द्रवायवाग्रानित्यादि ॥ ऐन्द्रवायवप्रथमान् गृह्णीयात्, सामर्थ्याद्ग्रहानिति गम्यते । वक्ष्यति च 'पूर्णान्ग्रहान्गृह्णीयात्' इति । यथापूर्वं पूर्वानतिवृत्त्या तेनैव क्रमेण कल्पेरन् नासामञ्जस्येन । पदार्थानतिवृत्त्याऽव्ययीभावः । यद्वा - सादृश्ये - यथा पूर्वाः प्रजाः पूर्वपुरुषसंबन्धिन्यः प्रवर्तन्ते एवं मम प्रवर्तन्तामिति विपर्ययस्याप्रसङ्गार्थं प्रसक्तस्य वा निवृत्त्यर्थम् । तेनेयं कामे निमित्ते वा ग्रहाग्रता ।
</details>

<details open><summary>विश्वास-प्रस्तुतिः</summary>

य॒ज्ञस्य॒ वै कॢप्ति॒मनु॑ प्र॒जाᳵ क॑ल्पन्ते ।  
य॒ज्ञस्याकॢ॑प्ति॒मनु॒ न क॑ल्पन्ते ।  
य॒था॒पू॒र्वमे॒व प्र॒जाᳵ क॑ल्पयति ।  
न ज्यायाꣳ॑स॒ङ् कनी॑या॒नति॑ क्रामति ।
</details>

<details><summary>मूलम्</summary>

य॒ज्ञस्य॒ वै कॢप्ति॒मनु॑ प्र॒जाᳵ क॑ल्पन्ते ।  
य॒ज्ञस्याकॢ॑प्ति॒मनु॒ न क॑ल्पन्ते ।  
य॒था॒पू॒र्वमे॒व प्र॒जाᳵ क॑ल्पयति ।  
न ज्यायाꣳ॑स॒ङ् कनी॑या॒नति॑ क्रामति ।
</details>

<details><summary>भट्टभास्कर-टीका</summary>

यज्ञस्येति । यज्ञस्य कॢप्तिः सम्यक्त्वं, तेन हेतुना प्रजाः कल्पन्ते सम्यग्वर्तन्ते, यज्ञाकॢप्त्या च न कल्पन्ते । 'तृतीयार्थे' इति हेतौ अनोः कर्मप्रवचनीयत्वम् । तस्मादैन्द्रवायवाग्रतया यथापूर्वं प्रजाः कल्पयति । ऐन्द्रवायवस्य ग्रहाणां प्रधानत्वात् तदग्रतया न किंचिदसामञ्जस्यमिति । तदेवाह - न ज्यायांसमिति ॥
</details>

<details><summary>मूलम् (संयुक्तम्)</summary>

ऐन्द्रवाय॒वाग्रा᳚न्गृह्णीयादामया॒विनᳶ॑ प्रा॒णेन॒ वा ए॒ष व्यृ॑ध्यते॒ यस्या॒मय॑ति प्रा॒ण ऐ॑न्द्रवाय॒वᳶ प्रा॒णेनै॒वैन॒ꣳ॒ सम॑र्धयति
</details>

<details open><summary>विश्वास-प्रस्तुतिः</summary>

ऐ॒न्द्र॒वा॒य॒वाग्रा᳚न् गृह्णीयाद् आ॒म॒या॒विनः॑ ।  
प्रा॒णेन॒ वा ए॒ष व्यृ॑ध्यते॒ - यस्या॒मय॑ति ।  
प्रा॒ण ऐ᳚न्द्रवाय॒वः । प्रा॒णेनै॒वैन॒ꣳ॒ सम॑र्धयति ।  
</details>

<details><summary>मूलम्</summary>

ऐ॒न्द्र॒वा॒य॒वाग्रा᳚न् गृह्णीयाद् आ॒म॒या॒विनः॑ ।  
प्रा॒णेन॒ वा ए॒ष व्यृ॑ध्यते॒ - यस्या॒मय॑ति ।  
प्रा॒ण ऐ᳚न्द्रवाय॒वः । प्रा॒णेनै॒वैन॒ꣳ॒ सम॑र्धयति ।  
</details>

<details><summary>भट्टभास्कर-टीका</summary>

2द्वितीयः पक्षोऽसामञ्जस्याभावोदाहरणप्रदर्शनार्थम् । आमयावी रोगवान् । 'बहुलं छन्दसि' इति विनिः, 'अन्येषामपि दृश्यते' इति दीर्घः ।
यस्यामयतीति । आमय इति शेषः । 'रुजार्थानाम्' इति कर्मणि षष्ठी । प्राणात्मन ऐन्द्रवायवस्य प्रधानत्वात् तदग्रतोग्रहणात् प्रथमत एव प्राणवन्तमेनं करोति ॥
</details>

<details><summary>मूलम् (संयुक्तम्)</summary>

मैत्रावरु॒णाग्रा᳚न्गृह्णीर॒न्येषा᳚न्दीख्षि॒ताना᳚म्प्र॒मीये॑त [22]  
प्रा॒णा॒पा॒नाभ्या॒व्ँवा ए॒ते व्यृ॑ध्यन्ते॒ येषा᳚न्दीख्षि॒ताना᳚म्प्र॒मीय॑ते प्राणापा॒नौ मि॒त्रावरु॑णौ प्राणापा॒नावे॒व मु॑ख॒तᳶ परि॑ हरन्त...
</details>

<details open><summary>विश्वास-प्रस्तुतिः</summary>

मै॒त्रा॒व॒रु॒णाग्रा᳚न् गृह्णीरन् येषा᳚न् दीख्षि॒ताना᳚म् प्र॒मीये॑त [22] ।  
प्रा॒णा॒पा॒नाभ्या॒व्ँ वा ए॒ते व्यृ॑ध्यन्ते॒ येषा᳚न् दीख्षि॒ताना᳚म् प्र॒मीय॑ते ।  
</details>

<details><summary>मूलम्</summary>

मै॒त्रा॒व॒रु॒णाग्रा᳚न् गृह्णीरन् येषा᳚न् दीख्षि॒ताना᳚म् प्र॒मीये॑त [22] ।  
प्रा॒णा॒पा॒नाभ्या॒व्ँ वा ए॒ते व्यृ॑ध्यन्ते॒ येषा᳚न् दीख्षि॒ताना᳚म् प्र॒मीय॑ते ।  
</details>

<details><summary>भट्टभास्कर-टीका</summary>

3मैत्रावरुणाग्रान् गृह्णीरन्निति ॥ सत्र एव, बहुवचनात् । येषां दीक्षितानां मध्ये कश्चित्प्रमीयेत एकस्य मरणेन सर्वे प्राणापानाभ्यां व्यृध्यन्ते ।
</details>

<details open><summary>विश्वास-प्रस्तुतिः</summary>

प्रा॒णा॒पा॒नौ मि॒त्रावरु॑णौ ।  
प्रा॒णा॒पा॒नाव् ए॒व मु॑ख॒तᳶ परि॑ हरन्ते ।  
</details>

<details><summary>मूलम्</summary>

प्रा॒णा॒पा॒नौ मि॒त्रावरु॑णौ ।  
प्रा॒णा॒पा॒नाव् ए॒व मु॑ख॒तᳶ परि॑ हरन्ते ।  
</details>

<details><summary>भट्टभास्कर-टीका</summary>

तस्मात्प्राणापानभूतयोर्मित्रावरुणयोः प्राथम्यात्प्राणापानावेव मुखतः परिहरन्ते, आरभ्य समादधते, न ताभ्यां विनियुज्यन्ते ॥
</details>

<details><summary>मूलम् (संयुक्तम्)</summary>

आश्वि॒नाग्रा᳚न्गृह्णीतानुजाव॒रो᳚ऽश्विनौ॒ वै दे॒वाना॑मानुजाव॒रौ प॒श्चेवाग्र॒म्पर्यैताम॒श्विना॑वे॒तस्य॑ दे॒वता॒ य आ॑नुजाव॒रस्तावे॒वैन॒मग्र॒म्परि॑ णयतश्...
</details>

<details open><summary>विश्वास-प्रस्तुतिः</summary>

आ॒श्वि॒नाग्रा᳚न् गृह्णीतानुजाव॒रः ।  
अ॒श्विनौ॒ वै दे॒वाना॑मानुजाव॒रौ । प॒श्चेवाग्र॒म् पर्यै॑ताम् ।  
</details>

<details><summary>मूलम्</summary>

आ॒श्वि॒नाग्रा᳚न् गृह्णीतानुजाव॒रः ।  
अ॒श्विनौ॒ वै दे॒वाना॑मानुजाव॒रौ । प॒श्चेवाग्र॒म् पर्यै॑ताम् ।  
</details>

<details><summary>भट्टभास्कर-टीका</summary>

4आश्विनाग्रानित्यादि ॥ आनुजावरः उत्तमस्सन् समानानामवरत्वेन पश्चाज्जातः आनुजावरः । सान्नाय्यानुजावरानुष्टुभादीना स्वार्थिकोऽण् । अश्विनौ हि देवानामानुजावरौ । पश्चाद्देवानां अग्रं श्रैष्ठ्यं पर्यैतां अभजताम् । 'पश्च पश्चा च छन्दसि' इति पश्चशब्दो निपात्यते ।
</details>

<details open><summary>विश्वास-प्रस्तुतिः</summary>

अ॒श्विना॑वे॒तस्य॑ दे॒वता᳚ । य आ॑नुजाव॒रस्, तावे॒वैन॒मग्र॒म् परि॑ णयतः ।  
</details>

<details><summary>मूलम्</summary>

अ॒श्विना॑वे॒तस्य॑ दे॒वता᳚ । य आ॑नुजाव॒रस्, तावे॒वैन॒मग्र॒म् परि॑ णयतः ।  
</details>

<details><summary>भट्टभास्कर-टीका</summary>

अश्विनावेतस्य देवतेत्यादि । गतम् ॥
</details>

<details><summary>मूलम् (संयुक्तम्)</summary>

शु॒क्राग्रा᳚न्गृह्णीत ग॒तश्रीः᳚ प्रति॒ष्ठाका॑मो॒ऽसौ वा आ॑दि॒त्यश्शु॒क्र ए॒षोऽन्तोऽन्त॑म्मनु॒ष्यः॑ [23]  
श्रि॒यै ग॒त्वा नि व॑र्त॒तेऽन्ता॑दे॒वान्त॒मा र॑भते॒ न तत॒ᳶ पापी॑यान्भवति
</details>

<details open><summary>विश्वास-प्रस्तुतिः</summary>

शु॒क्राग्रा᳚न् गृह्णीत ग॒तश्रीः᳚ प्रति॒ष्ठाका॑मः ।  
अ॒सौ वा आ॑दि॒त्यः । शु॒क्र ए॒षोऽन्तः॑ ।  
अन्त॑म् मनु॒ष्यश्॑ श्रि॒यै ग॒त्वा नि व॑र्त॒ते । [23]  
</details>

<details><summary>मूलम्</summary>

शु॒क्राग्रा᳚न् गृह्णीत ग॒तश्रीः᳚ प्रति॒ष्ठाका॑मः ।  
अ॒सौ वा आ॑दि॒त्यः । शु॒क्र ए॒षोऽन्तः॑ ।  
अन्त॑म् मनु॒ष्यश्॑ श्रि॒यै ग॒त्वा नि व॑र्त॒ते । [23]  
</details>

<details><summary>भट्टभास्कर-टीका</summary>

5शुकाग्रानित्यादि ॥ गता प्राप्ता श्रीर्येन स गतश्रीः । शुश्रुवान् ग्रामणी राजन्यः स प्रतिष्ठाकामः श्रियः स्थिरत्वं कामयमानः न ह्रसेदियम्, अपि तु प्रकर्षकाष्ठां गच्छेदिति । एषोन्त इति । एष आदित्यः श्रियः अन्तः प्रकर्षकाष्ठा । तत्कार्यत्वात्ताच्छब्द्यम् । तस्मात् अनया शुक्राग्रतया मनुष्यः श्रियः अन्तं प्रकर्षकाष्ठां गत्वा निवर्तते, तन्नियममत्र वर्तते । यद्वा - व्यावर्तयते मनु[ष्य] मात्रात् ।
</details>

<details open><summary>विश्वास-प्रस्तुतिः</summary>

अन्ता॑द् ए॒वान्त॒म् आ र॑भते । न तत॒ᳶ पापी॑यान् भवति ।  
</details>

<details><summary>मूलम्</summary>

अन्ता॑द् ए॒वान्त॒म् आ र॑भते । न तत॒ᳶ पापी॑यान् भवति ।  
</details>

<details><summary>भट्टभास्कर-टीका</summary>

तदेवाह - अन्तादिति । अन्तादेव आदित्यादेव पुनरप्यन्तं प्रकर्षकाष्ठामारभते । यद्वा - पूर्वप्रकर्षकाष्ठाया उपरि, पुनरपरां प्रकर्षकाष्ठामारभते । ततः परं पापीयान्न भवति, न ह्रसतीति यावत् । अथवा - गतश्रीर्दरिद्रः गता नष्टा श्रीरस्येति । स प्रतिष्ठाकामः । एपोन्त इति । एष ह्यादित्यः श्रियोन्तः अन्तकारीति पापहेतुः । तस्मात् श्रियः अन्तं दारिद्र्यकाष्ठामपि गत्वा स्थितोऽपि मनुष्यः अनया ग्रहाग्रतया ततो निवर्तते । कुत इत्याह - अन्तादेव ततो दारिद्र्यात् निवर्तते एव । हेतुमाह - अन्तमारभते इति । शुक्राग्रतया ह्यन्तकारिणामादित्यमारभते प्रथमतो गच्छति । तस्मात्ततः प्रभृति पापीयान् दरिद्रो न भवतीति ॥
</details>

<details><summary>मूलम् (संयुक्तम्)</summary>

म॒न्थ्य॑ग्रान्गृह्णीताभि॒चर॑न्नार्तपा॒त्रव्ँवा ए॒तद्यन्म॑न्थिपा॒त्रम्मृ॒त्युनै॒वैन॑ङ्ग्राहयति ता॒जगार्ति॒मार्च्छ॑ति
</details>

<details open><summary>विश्वास-प्रस्तुतिः</summary>

म॒न्थ्य॑ग्रान् गृह्णीताभि॒चर॑न् । आ॒र्त॒पा॒त्रव्ँ वा ए॒तद् - यन्म॑न्थिपा॒त्रम् ।  
मृ॒त्युनै॒वैन॑ङ् ग्राहयति । ता॒जगार्ति॒मार्च्छ॑ति ।  
</details>

<details><summary>मूलम्</summary>

म॒न्थ्य॑ग्रान् गृह्णीताभि॒चर॑न् । आ॒र्त॒पा॒त्रव्ँ वा ए॒तद् - यन्म॑न्थिपा॒त्रम् ।  
मृ॒त्युनै॒वैन॑ङ् ग्राहयति । ता॒जगार्ति॒मार्च्छ॑ति ।  
</details>

<details><summary>भट्टभास्कर-टीका</summary>

6मन्थ्यग्रानिति ॥ आर्तपात्रमिति । आर्तकारं पात्रं आर्तपात्रम् । पात्रमेवाभिचर्यमाणं मृत्युना ग्राहयति । मन्थ्यग्रतया स तदानीमेवार्तिं गच्छति, एतेन गच्छति अन्यः आर्तिकर्मा ॥
</details>

<details><summary>मूलम् (संयुक्तम्)</summary>

आ॒ग्र॒य॒णाग्रा᳚न्गृह्णीत॒ यस्य॑ पि॒ता पि॑ताम॒हᳶ पुण्य॒स्स्यादथ॒ तन्न प्रा᳚प्नु॒याद्वा॒चा वा ए॒ष इ॑न्द्रि॒येण॒ व्यृ॑ध्यते॒ यस्य॑ पि॒ता पि॑ताम॒हᳶ पुण्यः॑ [24]  
भव॒त्यथ॒ तन्न प्रा॒प्नोत्युर॑ इवै॒तद्य॒ज्ञस्य॒ वागि॑व॒ यदा᳚ग्रय॒णो वा॒चैवैन॑मिन्द्रि॒येण॒ सम॑र्धयति॒ न तत॒ᳶ पापी॑यान्भवति
</details>

<details open><summary>विश्वास-प्रस्तुतिः</summary>

आ॒ग्र॒य॒णा ऽग्रा᳚न् गृह्णीत॒ यस्य॑ पि॒ता पि॑ताम॒हᳶ पुण्य॒स् स्याद् ,  
अथ॒ तन्न प्रा᳚प्नु॒यात् ।  
</details>

<details><summary>मूलम्</summary>

आ॒ग्र॒य॒णा ऽग्रा᳚न् गृह्णीत॒ यस्य॑ पि॒ता पि॑ताम॒हᳶ पुण्य॒स् स्याद् ,  
अथ॒ तन्न प्रा᳚प्नु॒यात् ।  
</details>

<details><summary>भट्टभास्कर-टीका</summary>

7यस्य पितेत्यादि ॥ यस्य पिता पितामहश्च पुण्यस्स्यात् पुण्यतरो भवति । अथापि तत्पुण्यतरत्वं स्वयं यो न प्राप्नुयात् ऊन एव स्याद्विद्याधनादिभिः स आग्रयणाग्रान् गृह्णीतेति ।
</details>

<details open><summary>विश्वास-प्रस्तुतिः</summary>

वा॒चा वा ए॒ष इ॑न्द्रि॒येण॒ व्यृ॑ध्यते॒ - यस्य॑ पि॒ता पि॑ताम॒हᳶ  पुण्यो॒ भव॑त्य्
अथ॒ तन् न प्रा॒प्नोति॑ ।[24]  
</details>

<details><summary>मूलम्</summary>

वा॒चा वा ए॒ष इ॑न्द्रि॒येण॒ व्यृ॑ध्यते॒ - यस्य॑ पि॒ता पि॑ताम॒हᳶ  पुण्यो॒ भव॑त्य्
अथ॒ तन् न प्रा॒प्नोति॑ ।[24]  
</details>

<details><summary>भट्टभास्कर-टीका</summary>

वाचेत्यादि । वाचा इन्द्रियेण वीर्येण च एष व्यृद्ध्यते वियुज्यते । वाचा वीर्येण च वियुक्तः पुरुषः तथा भवति ।
</details>

<details open><summary>विश्वास-प्रस्तुतिः</summary>

उर॑ इवै॒तद् य॒ज्ञस्य॒ , वाग् इ॑व॒ , यद् आ᳚ग्रय॒णः ।  
वा॒चैवैन॑म् इन्द्रि॒येण॒ सम॑र्धयति । न तत॒ᳶ पापी॑यान् भवति ।  
</details>

<details><summary>मूलम्</summary>

उर॑ इवै॒तद् य॒ज्ञस्य॒ , वाग् इ॑व॒ , यद् आ᳚ग्रय॒णः ।  
वा॒चैवैन॑म् इन्द्रि॒येण॒ सम॑र्धयति । न तत॒ᳶ पापी॑यान् भवति ।  
</details>

<details><summary>भट्टभास्कर-टीका</summary>

उर इवेत्यादि । आग्रयणग्रहोप्युर इव वीर्यस्थानमिव यज्ञस्य वागिव, तद्ग्रहणानन्तरं वाचो विसर्गात् । तस्मादाग्रयणाग्रतया वागादिभिरेनं समर्धयति, ततः परं पापीयान्न भवति, तदैव पुण्यं प्राप्नोति वागिन्द्रियसंपत्त्या ॥
</details>

<details><summary>मूलम् (संयुक्तम्)</summary>

उ॒क्थ्या᳚ग्रान्गृह्णीताभिच॒र्यमा॑ण॒स्सर्वे॑षा॒व्ँवा ए॒तत्पात्रा॑णामिन्द्रि॒यय्ँयदु॑क्थ्यपा॒त्रꣳ सर्वे॑णै॒वैन॑मिन्द्रि॒येणाति॒ प्र यु॑ङ्क्ते॒
</details>

<details open><summary>विश्वास-प्रस्तुतिः</summary>

उ॒क्थ्या᳚ग्रान्गृह्णीत अभिच॒र्यमा॑णः ।  
सर्वे॑षा॒व्ँ वा ए॒तत्पात्रा॑णाम्, इन्द्रि॒यय्ँ यदु॑क्थ्यपा॒त्रम् ।  
सर्वे॑णै॒वैन॑म् इन्द्रि॒येणाति॒ प्र यु॑ङ्क्ते ।  
</details>

<details><summary>मूलम्</summary>

उ॒क्थ्या᳚ग्रान्गृह्णीत अभिच॒र्यमा॑णः ।  
सर्वे॑षा॒व्ँ वा ए॒तत्पात्रा॑णाम्, इन्द्रि॒यय्ँ यदु॑क्थ्यपा॒त्रम् ।  
सर्वे॑णै॒वैन॑म् इन्द्रि॒येणाति॒ प्र यु॑ङ्क्ते ।  
</details>

<details><summary>भट्टभास्कर-टीका</summary>

8सर्वेषामित्यादि ॥ सर्वेषां पात्राणां इन्द्रियं वीर्यं उक्थ्यपात्रं इन्द्रियसंबन्धात् । सर्वेण वीर्येण एनमभिचरितारमतिप्रयङ्क्ते अतिक्रम्य प्रयुङ्क्ते ॥
</details>

<details><summary>मूलम् (संयुक्तम्)</summary>

सर॑स्वत्य॒भि नो॑ नेषि॒ वस्य॒ इति॑ पुरो॒रुच॑ङ्कुर्या॒द्वाग्वै [25]  
सर॑स्वती वा॒चैवैन॒मति॒ प्र यु॑ङ्क्ते॒ मा त्वत्ख्षेत्रा॒ण्यर॑णानि ग॒न्मेत्या॑ह मृ॒त्योर्वै ख्षेत्रा॒ण्यर॑णानि॒ तेनै॒व मृ॒त्योः ख्षेत्रा॑णि॒ न ग॑च्छति
</details>

<details open><summary>विश्वास-प्रस्तुतिः</summary>

सर॑स्वत्य॒भि नो॑ नेषि॒
वस्य॒ इति॑ , पुरो॒रुच॑ङ् कुर्यात् ।  
</details>

<details><summary>मूलम्</summary>

सर॑स्वत्य॒भि नो॑ नेषि॒
वस्य॒ इति॑ , पुरो॒रुच॑ङ् कुर्यात् ।  
</details>

<details><summary>भट्टभास्कर-टीका</summary>

9पुरोरुचमिति ॥ पुरस्ताद्रोचयति ग्रहमिति पुरोरुक् । 'सरस्वत्यभि नः' इति पुरोरुचं कुर्यात् । नित्यो निवर्तते 'उपयामगृहीतः' इति ।
</details>

<details open><summary>विश्वास-प्रस्तुतिः</summary>

वाग्वै [25] सर॑स्वती । वा॒चैवैन॒मति॒ प्र यु॑ङ्क्ते ।  
मा त्वत्ख्षेत्रा॒ण्यर॑णानि ग॒न्मेत्या॑ह ।  
मृ॒त्योर्वै ख्षेत्रा॒ण्यर॑णानि ।  
तेनै॒व मृ॒त्योः ख्षेत्रा॑णि॒ न ग॑च्छति।  
</details>

<details><summary>मूलम्</summary>

वाग्वै [25] सर॑स्वती । वा॒चैवैन॒मति॒ प्र यु॑ङ्क्ते ।  
मा त्वत्ख्षेत्रा॒ण्यर॑णानि ग॒न्मेत्या॑ह ।  
मृ॒त्योर्वै ख्षेत्रा॒ण्यर॑णानि ।  
तेनै॒व मृ॒त्योः ख्षेत्रा॑णि॒ न ग॑च्छति।  
</details>

<details><summary>भट्टभास्कर-टीका</summary>

वाग्वा इत्यादि । तत्र निर्वचनं कृतम् । मन्त्रार्थस्तु - हे सरस्वति! अस्मानाभिमुख्येन वस्यः वरिष्ठं प्राणादिकं प्रापय । मा चास्मान् पस्फरीः हिंसीः । मा चास्मानागत्य पयसा हविषा च वर्धिता धाक्षीः । अपि तु सख्येनास्मान् जुषस्व वेश्या वेश्यतया अभिगम्यतया च । किं च - त्वत्प्रसादात् मृत्योः क्षेत्राणि क्षपणशीलानि अरणानि अरणीयानि क्षेत्राणि स्थानानि मा गन्मेति ॥
</details>

<details><summary>मूलम् (संयुक्तम्)</summary>

पू॒र्णान्ग्रहा᳚न्गृह्णीयादामया॒विनᳶ॑ प्रा॒णान्वा ए॒तस्य॒ शुगृ॑च्छति॒ यस्या॒मय॑ति प्रा॒णा ग्रहाः᳚ प्रा॒णाने॒वास्य॑ शु॒चो मु॑ञ्चत्यु॒त यदी॒तासु॒र्भव॑ति॒ जीव॑त्ये॒व
</details>

<details open><summary>विश्वास-प्रस्तुतिः</summary>

पू॒र्णान् ग्रहा᳚न् गृह्णीयाद् आमया॒विनः॑ ।  
प्रा॒णान्- वा ए॒तस्य॒ शुगृ॑च्छति॒ यस्या॒मय॑ति ।  
प्रा॒णा ग्रहाः᳚ । प्रा॒णाने॒वास्य॑ शु॒चो मु॑ञ्चति ।  
उ॒त यदी॒तासु॒र्भव॑ति॒ जीव॑त्ये॒व ।  
</details>

<details><summary>मूलम्</summary>

पू॒र्णान् ग्रहा᳚न् गृह्णीयाद् आमया॒विनः॑ ।  
प्रा॒णान्- वा ए॒तस्य॒ शुगृ॑च्छति॒ यस्या॒मय॑ति ।  
प्रा॒णा ग्रहाः᳚ । प्रा॒णाने॒वास्य॑ शु॒चो मु॑ञ्चति ।  
उ॒त यदी॒तासु॒र्भव॑ति॒ जीव॑त्ये॒व ।  
</details>

<details><summary>भट्टभास्कर-टीका</summary>

10पूर्णानित्यादि ॥ शुक् शोकः । यदा प्राणान् शुक् प्राप्नोति तदा परुषस्य आमयत्यामयः । कर्मणि षष्ठी । तत्र प्राणात्मकानां ग्रहाणां पूर्णतया शोकाभावादामयाभावः । ततश्च गतासुरपि जीवत्येव । 'वा दान्तशान्तपूर्ण' इति णान्तो निपात्यते ॥
</details>

<details><summary>मूलम् (संयुक्तम्)</summary>

पू॒र्णान्ग्रहा᳚न्गृह्णीया॒द्यर्हि॑ प॒र्जन्यो॒ न वर्षे᳚त्प्रा॒णान्वा ए॒तर्हि॑ प्र॒जाना॒ꣳ॒ शुगृ॑च्छति॒ यर्हि॑ प॒र्जन्यो॒ न॒ वर्ष॑ति प्रा॒णा ग्रहाः᳚ प्रा॒णाने॒व प्र॒जानाꣳ॑ शु॒चो मु॑ञ्चति ता॒जक्प्र व॑र्षति ॥ [26]  
</details>

<details open><summary>विश्वास-प्रस्तुतिः</summary>

पू॒र्णान् ग्रहा᳚न् गृह्णीया॒द् , यर्हि॑ प॒र्जन्यो॒ न वर्षे᳚त् ।  
प्रा॒णान् वा ए॒तर्हि॑ प्र॒जाना॒ꣳ॒ शुगृ॑च्छति॒ , यर्हि॑ प॒र्जन्यो॒ न॒ वर्ष॑ति ।  
प्रा॒णा ग्रहाः᳚ । प्रा॒णान् ए॒व प्र॒जानाꣳ॑ शु॒चो मु॑ञ्चति।  
ता॒जक्प्र व॑र्षति ॥ [26]  
</details>

<details><summary>मूलम्</summary>

पू॒र्णान् ग्रहा᳚न् गृह्णीया॒द् , यर्हि॑ प॒र्जन्यो॒ न वर्षे᳚त् ।  
प्रा॒णान् वा ए॒तर्हि॑ प्र॒जाना॒ꣳ॒ शुगृ॑च्छति॒ , यर्हि॑ प॒र्जन्यो॒ न॒ वर्ष॑ति ।  
प्रा॒णा ग्रहाः᳚ । प्रा॒णान् ए॒व प्र॒जानाꣳ॑ शु॒चो मु॑ञ्चति।  
ता॒जक्प्र व॑र्षति ॥ [26]  
</details>

<details><summary>भट्टभास्कर-टीका</summary>

11यर्हि पर्जन्य इत्यादि ॥ पूर्ववत् । अनद्यतनेर्हिल्प्रत्ययः । वर्षाभावेन प्रजानां प्राणान् शुगृच्छति । तत्र प्राणात्मकानां ग्रहाणां पूर्णतया जनानां प्राणान् शुचो मुञ्चन्ति, प्रकर्षेण वर्षति पर्जन्यः । एवं द्वादशाह एव ग्रहाग्रता विहिता । अन्ये आहुः - खादिरादिवत्पात्रेषु यत्र ग्रहणं तत्र वाक्येन ग्रहाग्रता गच्छति इति ज्योतिष्टोम एव विधीयते । उत्तरानुवाकप्रभृति द्वादशाह एवेति ॥


इति सप्तमे द्वितीये सप्तमोनुवाकः ॥
</details>
