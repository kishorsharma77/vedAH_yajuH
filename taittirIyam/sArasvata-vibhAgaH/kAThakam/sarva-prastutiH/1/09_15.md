+++
title = "09 15"

+++
तदे॒तत्प॑रि॒यद्दे॑वच॒क्रम् । आ॒र्द्रं पिन्व॑मानꣳ स्व॒र्गे लो॒क ए॑ति । वि॒जह॒द्विश्वा॑ भू॒तानि॑ सं॒पश्य॑त् । आ॒र्द्रो ह॒ वै  पिन्व॑मानस्स्व॒र्गे लो॒क ए॑ति । वि॒जह॒न्विश्वा॑ भू॒तानि॑ सं॒पश्यन्न्॑ । य ए॒वव्ँ वेद॑ । शू॒षो ह॒ वै वा᳚र्ष्णे॒यः । आ॒दि॒त्येन॑  स॒माज॑गाम । तꣳ हो॑वाच । एहि॑ सावि॒त्रव्ँ वि॑द्धि । अ॒यव्ँ वै स्व॒र्ग्यो᳚ऽग्निः पा॑रयि॒ष्णुर॒मृता॒थ्सम्भू॑त॒ इति॑ । ए॒ष वाव  स सा॑वि॒त्रः । य ए॒ष तप॑ति । एहि॒ माव्ँ वि॑द्धि । इति॑ है॒वैन॒न्तदु॑वाच ॥ 37 ॥


