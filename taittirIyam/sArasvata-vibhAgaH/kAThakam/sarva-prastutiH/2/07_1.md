+++
title = "07 1"

+++
<details open><summary>विश्वास-प्रस्तुतिः</summary>

अ॒यव्ँ वाव यः पव॑ते +++(वायुः)+++,  
सो᳚ऽग्निर्ना॑चिके॒तः ।  

स यत् प्राङ् पव॑ते,  
तद् अ॑स्य॒ शिरः॑ ।  

अथ॒ यद् द॑ख्षि॒णा,  
स दख्षि॑णः प॒ख्षः ।  

अथ॒ यत्प्र॒त्यक्, तत्पुच्छ᳚म् ।  

यद् उदङ्ङ्॑, स उत्त॑रः प॒ख्षः ॥ 37 ॥
</details>

<details><summary>मूलम्</summary>

अ॒यव्ँ वाव यः पव॑ते । सो᳚ऽग्निर्ना॑चिके॒तः । स यत्प्राङ्पव॑ते । तद॑स्य॒ शिरः॑ । अथ॒ यद्द॑ख्षि॒णा । स दख्षि॑णः प॒ख्षः । अथ॒ यत्प्र॒त्यक् । तत्पुच्छ᳚म् । यदुदङ्ङ्॑ । स उत्त॑रः प॒ख्षः ॥ 37 ॥
</details>


<details><summary>भट्टभास्कर-टीका</summary>

1 अथ नाचिकेतं ब्राह्मणं त्रयोऽनुवाकाः - अयं वावेत्यादि ॥  
वायुत्वेन नाचिकेतस् स्तूयते ।  
**योऽयं पवते** पवमानो वायुर् विश्वस्य पावयिता शोधयिता  
स एव नाचिकेतोऽग्निः विश्वस्थितिहेतुत्वात् ।  
तस्य **प्राक्**-पवनादीनि शिरः-प्रभृतिस्थानीयानि ।  
</details>

<details open><summary>विश्वास-प्रस्तुतिः</summary>

अथ॒ यथ् स॒व्ँ वाति॑,  
तद् अ॑स्य +++(कल्पित-शरीरस्य)+++ स॒मञ्च॑नञ्+++(→सङ्कोचः)+++ च प्र॒सार॑णञ् च ।  
अथो॑ स॒म्पद् ए॒वास्य॒ सा ।
</details>

<details><summary>मूलम्</summary>

अथ॒ यथ्स॒व्ँ वाति॑ । तद॑स्य स॒मञ्च॑नञ्च प्र॒सार॑णञ्च । अथो॑ स॒म्पदे॒वास्य॒ सा ।
</details>


<details><summary>भट्टभास्कर-टीका</summary>

**संवानं** संगतं वानं, समं वानं वा दिगन्तरविशिष्टं,  
तदस्याग्नेश् शरीरस्य **समञ्चनं** संकोचः **प्रसारणं** विस्तारश्च ।  
शरीरगता या चेष्टा अवयव-संकोच-विस्तारात्मिका  
तत्स्थानीयं संवानमिति ।
अपिचास्याग्नि-शरीरस्य **सा संपत्** वृद्धिः जीवनवत्त्वं यदन्तर्वानं,  
यद्वा - अस्य अग्नेः **सा संपत्** माहात्म्यं यत्पवमानवत् सर्वगामित्वम् ॥
</details>

