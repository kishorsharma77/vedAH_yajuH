+++
title = "07 2"

+++
<details open><summary>विश्वास-प्रस्तुतिः</summary>

सꣳ ह॒ वा अ॑स्मै॒ सकामः॑ पद्यते,   
यत्का॑मो॒ यज॑ते,  
यो᳚ऽग्निन्ना॑चिके॒तञ् चि॑नु॒ते,  
य उ॑ चैनम् ए॒वव्ँ वेद॑।
</details>

<details><summary>मूलम्</summary>

सꣳ ह॒ वा अ॑स्मै॒ सकामः॑ पद्यते ।   
यत्का॑मो॒ यज॑ते ।   
यो᳚ऽग्निन्ना॑चिके॒तञ्चि॑नु॒ते । य उ॑चैनमे॒वव्ँ वेद॑ । 
</details>

<details><summary>भट्टभास्कर-टीका</summary>

**सꣳ ह वा** इत्यादिर् यष्टुर् विदुषश् च प्रशंसा ॥ यं कामयत इति **यत्कामः** । 'शीलिकामि' इत्यादिना णः, पूर्वपदप्रकृतिस्वरत्वं च । 
</details>


<details open><summary>विश्वास-प्रस्तुतिः</summary>

यो ह॒ वा अ॒ग्नेर् ना॑चिके॒तस्या॒यत॑नं प्रति॒ष्ठाव्ँ वेद॑,  
आ॒यत॑नवान्भवति ।  
गच्छ॑ति प्रति॒ष्ठाम् ॥ 38 ॥

हिर॑ण्य॒व्ँ वा अ॒ग्नेर् ना॑चिके॒तस्या॒त॑नं प्रति॒ष्ठा ।  
य ए॒वव्ँ वेद॑,  
आ॒यतन॑वान्भवति ।  
गच्छ॑ति प्रति॒ष्ठाम् ।
</details>

<details><summary>मूलम्</summary>

यो ह॒ वा अ॒ग्नेर्ना॑चिके॒तस्या॒यत॑नं प्रति॒ष्ठाव्ँ वेद॑ ।  आ॒यत॑नवान्भवति । गच्छ॑ति प्रति॒ष्ठाम् ॥ 38 ॥

हिर॑ण्य॒व्ँ वा अ॒ग्नेर्ना॑चिके॒तस्या॒त॑नं प्रति॒ष्ठा ।  य ए॒वव्ँ वेद॑ । आ॒यतन॑वान्भवति । गच्छ॑ति प्रति॒ष्ठाम् ।
</details>

<details><summary>भट्टभास्कर-टीका</summary>

यो ह वा इत्यादि । **आयतनं** स्थानं **प्रतिष्ठा** स्थितिहेतुः।  
**हिरण्यं** तदुभयं, हिरण्येष्टकाभिर् उपधानात् ।  
विदित्वा यष्टुः प्रथमं फलं, द्वितीयं वेदितुः ।
</details>
