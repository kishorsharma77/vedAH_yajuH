+++
title = "09 5"

+++
<details open><summary>विश्वास-प्रस्तुतिः</summary>

अथ॑ हैनं प्र॒जाप॑ति॒र् ज्यैष्ठ्य॑-कामो॒ यश॑स्-कामः प्र॒जन॑न-कामः -  
+++(संख्या-त्रयान्वितं)+++ त्रि॒-वृत॑म् ए॒व चि॑क्ये - 
स॒प्त पु॒रस्ता᳚त् ,  
ति॒स्रो द॑ख्षिण॒तः ,  
स॒प्त प॒श्चात् ,  
ति॒स्र उ॑त्तर॒तः ,  
एकां॒ मध्ये᳚ । 
</details>

<details><summary>मूलम्</summary>

अथ॑ हैनं प्र॒जाप॑ति॒र्ज्यैष्ठ्य॑कामो॒ यश॑स्कामः प्र॒जन॑नकामः ।  
त्रि॒वृत॑मे॒व चि॑क्ये ॥ 
स॒प्त पु॒रस्ता᳚त् ।  
ति॒स्रो द॑ख्षिण॒तः ।  
स॒प्त प॒श्चात् ।  
ति॒स्र उ॑त्तर॒तः ।  
एकां॒ मध्ये᳚ । 
</details>

<details><summary>भट्टभास्कर-टीका</summary>

5 अथेति ॥ **ज्यैष्ठ्यं** प्राधान्यं, **यशः** ख्यातिः, **प्रजननं** प्रजासमृद्विः ।  
'शीलिकामि' इति नप्रत्ययः,  
पूर्व-पद-प्रकृति-स्वरत्वं च ।  
**त्रिवृतं** संख्या-त्रयान्वितम् ।  
पुरस्तात्पश्चाच्च सप्त सप्त,  
दक्षिणत उत्तरतश्च तिस्रस्तिस्रः,  
एकां मध्य इति । 
</details>

<details open><summary>विश्वास-प्रस्तुतिः</summary>

ततो॒ वै स प्र यशो॒ ज्यैष्ठ्य॑म् आप्नोत् ।  
ए॒तां प्रजा॑तिं॒ +++(शक्तिं)+++ प्राजा॑यत +++(=प्राजनयत्)+++,  
याम् +++(अवलम्ब्य)+++ इ॒दं प्र॒जाः प्र॒जाय॑न्ते ।  
</details>

<details><summary>मूलम्</summary>

ततो॒ वै स प्र यशो॒ ज्यैष्ठ्य॑माप्नोत् ।  
ए॒तां प्रजा॑तिं॒ प्राजा॑यत ।  
यामि॒दं प्र॒जाः प्र॒जाय॑न्ते ।  
</details>

<details><summary>भट्टभास्कर-टीका</summary>

**एतां प्रजातिम्** इति ।  
**एतां प्रजातिं** प्रजनन-सामर्थ्यं प्राप्नोत्  
**यां प्रजा इदं प्रजायन्ते** । 
</details>


<details open><summary>विश्वास-प्रस्तुतिः</summary>

त्रि॒वृद् वै ज्यैष्ठ्य᳚म् -  
+++(यथा लोके-)+++ मा॒ता पि॒ता पु॒त्रः ॥
</details>

<details><summary>मूलम्</summary>

त्रि॒वृद्वै ज्यैष्ठ्य᳚म् ।  
मा॒ता पि॒ता पु॒त्रः ॥
</details>

<details><summary>भट्टभास्कर-टीका</summary>

त्रिवृद्वा इत्यादि ।  
त्र्यवयवं **ज्यैष्ठ्यं** -  
मात्रादयस् त्रयस् संयुक्ताः  
प्रशस्यतमा लोके भवन्तीति । 
</details>

<details open><summary>विश्वास-प्रस्तुतिः</summary>

त्रि॒वृत् प्र॒जन॑नम् -  
उ॒पस्थो॒ योनि॑र् मध्य॒मा+++(→शण्डाः)+++ ।  
</details>

<details><summary>मूलम्</summary>

त्रि॒वृत् प्र॒जन॑नम् ।  
उ॒पस्थो॒ योनि॑र्मध्य॒मा ।
</details>

<details><summary>भट्टभास्कर-टीका</summary>

**प्रजननं** च त्र्यवयवम् उपस्थादित्रयस्य प्रजनन-हेतुत्वात् । योनिमध्यस्थितं गर्भस्थानं मध्यगा । केचिदाहुः - उपस्थः पुमान्, योनिः स्त्री, मध्यमा गतिः नपुंसकमिति, सर्वप्रजननावृत्त्यभावादसमीचीनम् ।
</details>



<details open><summary>विश्वास-प्रस्तुतिः</summary>

प्र यशो॒ ज्यैष्ठ्य॑म् आप्नोति, 
ए॒तां प्रजा॑तिं॒ प्रजा॑यते +++(=प्रजनयति)+++ -  
याम् +++(अवलम्ब्य)+++ इ॒दं प्र॒जाः प्र॒जाय॑न्ते,  
यो᳚ऽग्निन् ना॑चिके॒तञ् चि॑नु॒ते,  
य उ॑ चैनम् ए॒वव्ँ वेद॑ । 
</details>

<details><summary>मूलम्</summary>

प्र यशो॒ ज्यैष्ठ्य॑म् आप्नोति । 
ए॒तां प्रजा॑तिं॒ प्रजा॑यते-  
याम् इ॒दं प्र॒जाः प्र॒जाय॑न्ते ।  
यो᳚ऽग्निन्ना॑चिके॒तञ्चि॑नु॒ते ।  
य उ॑ चैनमे॒वव्ँ वेद॑ । 
</details>

<details><summary>भट्टभास्कर-टीका</summary>

प्रयश इत्यादि फलस्तुतिः ॥
</details>
