+++
title = "08 2"

+++
<details open><summary>विश्वास-प्रस्तुतिः</summary>

तꣳ ह॒ स्मोत्थि॑त॒व्ँ वाग॒भिव॑दति ॥ 42 ॥  
"गौत॑म! कुमा॒रम्?" इति॑ । 
</details>

<details><summary>मूलम्</summary>

तꣳ ह॒ स्मोत्थि॑त॒व्ँ वाग॒भिव॑दति ॥ 42 ॥  
"गौत॑म! कुमा॒रम्?" इति॑ ।
</details>

<details><summary>भट्टभास्कर-टीका</summary>

अथ पितृवचनानन्तरं मृत्युसकाशं गन्तुम् **उत्थितं** सहसोच्चलितं पुत्रम् अभिलक्ष्याकाशे काचिद् **वाग् अभिवदति स्म** उत्तस्थौ ।  
कीदृशी? आह -  
हे गौतम! किं **कुमारम्** इति किमेवं बालं मृत्यवे ददासि?  
किमिदं गौतमगोत्रस्य तव युज्यते? इति दर्शयितुं गौतमग्रहणम् । 
</details>

<details open><summary>विश्वास-प्रस्तुतिः</summary>

स हो॑वाच -  
परे॑हि मृ॒त्योर् गृ॒हान् ।
+++(यतो)+++ मृ॒त्यवे॒ वै त्वा॑ऽदा॒मिति॑ । 
</details>

<details><summary>मूलम्</summary>

स हो॑वाच -  परे॑हि मृ॒त्योर् गृ॒हान् । मृ॒त्यवे॒ वै त्वा॑ऽदा॒मिति॑ । 
</details>

<details><summary>भट्टभास्कर-टीका</summary>

अथ पितोवाच - परेहि मृत्योर् गृहान्  
यथाऽहं पापो न स्यां,  
**मृत्यवे** खलु **त्वाम् अदां** दत्तवान् अहं  
नेदानीं दत्तं निवर्तयितुम् उत्सहे  
न तद् अन्यथा भाति,  
तस्मात् पुत्र परेहि मृत्योर् गहान् यास्यसीति ।
</details>

<details open><summary>विश्वास-प्रस्तुतिः</summary>

"तव्ँ वै प्र॒वस॑न्तङ् ग॒न्ताऽसी"ति॑ होवाच -  

> तस्य॑ स्म ति॒स्रो रात्री॒रना᳚श्वान्गृ॒हे व॑सतात् ।  
स यदि॑ त्वा पृ॒च्छेत् -  
"कुमा॑र॒ कति॒ रात्री॑र् अवाथ्सी॒र्" इति॑,  
"ति॒स्र" इति॒ प्रति॑ ब्रूतात् ।  
> 
> +++(स यदि॑ त्वा पृ॒च्छेत् -)+++  
> "किं प्र॑थ॒माꣳ रात्रि॑म् आश्ना॒" इति॑ ॥ 43 ॥  
"प्र॒जां त॒" इति॑ +++(प्रति॑ ब्रूतात्)+++।  
>
> +++(स यदि॑ त्वा पृ॒च्छेत् -)+++  
"किन् द्वि॒तीया॒म्" इति॑ ।  
> "प॒शूꣳस् त॒" इति॑ +++(प्रति॑ ब्रूतात्)+++।  
>
> +++(स यदि॑ त्वा पृ॒च्छेत् -)+++  
> किन्तृ॒तीया॒म् इति॑ -  
> सा॒धु॒कृ॒त्यां त॒ इति॑ +++(प्रति॑ ब्रूतात्)+++।
</details>

<details><summary>मूलम्</summary>

तव्ँ वै प्र॒वस॑न्तङ्ग॒न्ताऽसीति॑ होवाच ।  
तस्य॑ स्म ति॒स्रो रात्री॒रना᳚श्वान्गृ॒हे व॑सतात् ।  
स यदि॑ त्वा पृ॒च्छेत् ।  
कुमा॑र॒ कति॒ रात्री॑रवाथ्सी॒रिति॑ ।  
ति॒स्र इति॒ प्रति॑ ब्रूतात् ।

किं प्र॑थ॒माꣳ रात्रि॑माश्ना॒ इति॑ ॥ 43 ॥  
प्र॒जान्त॒ इति॑ । किन्द्वि॒तीया॒मिति॑ । प॒शूꣳस्त॒ इति॑ । किन्तृ॒तीया॒मिति॑ । सा॒धु॒कृ॒त्यान्त॒ इति॑ ।
</details>

<details><summary>भट्टभास्कर-टीका</summary>

अथ पिता पुत्रमुवाच - तं मृत्युं प्रवसन्तं गृहे असंनिहितं गन्तासि, असन्निहिते तस्मिन् मृत्यौ तस्य गृहा गन्तव्यास्त्वयेति यावत् । इत्थं च कर्तव्यमित्याह - तस्य गृहे तिस्रो रात्रीरनाश्वान् अनश्नन्नेव वसतात् वस । अथ स आगतो यदि त्वां पृच्छेत् हे कुमार! कति रात्रीर्मम गृहे अवात्सीः उषितवानसि इति, तिस्रो रात्रीरिति प्रतिब्रूतात् प्रतिब्रूहि । अथ स यदि पुनः पृच्छेत् प्रथमां रात्रिं किमाश्नाः अशितवानसि इति, तदैवं प्रतिब्रूयाः प्रजां आश्नामिति । 

अथ पुनरपि यदि पृच्छेत् द्वितीयां रात्रिं किमाश्ना इति, तदाऽपीत्थं ब्रूयाः पशूंस्ते आश्नामिति । 

यदि भूयोपि पृच्छेत् तृतीयां रात्रिं किमाश्ना इति, तदा चेत्थं प्रतिब्रूहि साधुकृत्यां सुकृतं त्वदीयमाश्नामिति । 
</details>
