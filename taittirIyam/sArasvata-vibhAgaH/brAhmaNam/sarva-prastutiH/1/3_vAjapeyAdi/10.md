---
title: १० पिण्डपितृयज्ञः
unicode_script: devanagari
---

<details><summary>विस्तारः (द्रष्टुं नोद्यम्)</summary>

(प्राजापत्यं काण्डम्)
</details>


## पितृभ्यः पूर्वेद्युर् अमावास्यायाम्

<details open><summary>विश्वास-प्रस्तुतिः</summary>

इन्द्रो॑ वृ॒त्रꣳ **ह॒त्वा**,
असु॑रान् **परा॒भाव्य॒॑**,
सो॑ऽमावा॒स्या॒॑म् **प्रत्याग॑च्छत्** ।
</details>

<details><summary>मूलम्</summary>

इन्द्रो॑ वृ॒त्रꣳ ह॒त्वा,
असु॑रान् परा॒भाव्य॒॑,
सो॑ऽमावा॒स्या॑म् प्रत्याग॑च्छत् ।
</details>

<details><summary>भट्टभास्कर-टीका</summary>

1 इन्द्रो वृत्रं हत्वेत्यादि ॥ दर्शपूर्णर्णमासब्राह्माणशेषः । प्राजापत्यं काण्डम् । असुरान् पराभाव्य पराभूतान् कृत्वा, अमावास्यां प्रति अमावास्यां लक्षीकृत्य अमावास्यायामागच्छत् ।
</details>

<details><summary>सायण-टीका</summary>
अथ दशमे पिण्डपितृयज्ञ उच्यते । तत्राऽऽदौ कालविशेषं विधत्ते-    

इन्द्रो वृत्रꣳ हत्वा । असुरान्पराभाव्य । सोऽमावास्यां प्रत्यागच्छत् ।   

इन्द्रः पुरा युद्धे वृत्रं हत्वा तदीयानसुरांश्च पराभूतान्कृत्वा पश्चादमावास्या-यागदिनं प्रति स्वगृहे समागच्छत् । 
</details>

<details open><summary>विश्वास-प्रस्तुतिः</summary>

ते पि॒तर॑ᳶ पूर्वे॒द्युर् **आग॑च्छन्न्** ।  
पि॒तॄन् य॒ज्ञो॑ **ऽगच्छत्** ।  
</details>

<details><summary>मूलम्</summary>

ते पि॒तर॑ᳶ पूर्वे॒द्युर् आग॑च्छन् ।  
पि॒तॄन् य॒ज्ञो॑ ऽगच्छत् ।  
</details>

<details><summary>भट्टभास्कर-टीका</summary>

पूर्वेद्युः पितर आगताः । यज्ञश्च दर्शपूर्णमासाख्यः पितृनगच्छत् पितृभिस्सहावसत् ।
</details>

<details><summary>सायण-टीका</summary>


ते पितरः पूर्वेद्युरागच्छन् । पितॄन् यज्ञोऽगच्छत् ।   

शुक्लप्रतिपदि ह्यमावास्यायागः क्रियते ततः पूर्वेद्युः पितर आगतास्तैः पितृभिः सह यज्ञोऽपि गतः । 
</details>

<details open><summary>विश्वास-प्रस्तुतिः</summary>

तन् दे॒वाᳶ पुन॑र् अयाचन्त ।  
तम् ए॑भ्यो॒ न पुन॑र् अददुः ।  
</details>

<details><summary>मूलम्</summary>

तन् दे॒वाᳶ पुन॑र् अयाचन्त ।  
तम् ए॑भ्यो॒ न पुन॑र् अददुः ।  
</details>


<details open><summary>विश्वास-प्रस्तुतिः</summary>

ते᳕ ऽब्रुव॒न्  - 

> वर॑व्ँ वृणामहै ।   
> अथ॑ व॒ᳶ पुन॑र् दास्यामः ।  
> अ॒स्मभ्य॑म् ए॒व पू॑र्वे॒द्युᳵ क्रि॑याता॒ 

इति॑ ॥ 56 ॥  
तम् ए॑भ्य॒ᳶ पुन॑र् **अददुः** ।  
</details>

<details><summary>मूलम्</summary>

ते॑ ऽब्रुव॒न्  - "वर॑व्ँ वृणामहै ।  अथ॑ व॒ᳶ पुन॑र् दास्यामः ।  अ॒स्मभ्य॑म् ए॒व पू॑र्वे॒द्युᳵ क्रि॑याता॒" इति॑ ॥ 56 ॥  
तम् ए॑भ्य॒ᳶ पुन॑र् अददुः ।  
</details>

<details><summary>भट्टभास्कर-टीका</summary>

तं देवा इत्यादि । गतम् ॥
</details>

<details><summary>सायण-टीका</summary>

तं देवाᳶ पुनरयाचन्त । तमेभ्यो न पुनरददुः ।    
तेऽब्रुवन्वरं वृणामहै । अथ वᳶ पुनर्दास्यामः । अस्मभ्यमेव पूर्वेद्युᳶ क्रियाता इति ॥ 56 ॥  
तमेभ्यः पुनरददुः । 

तं पितृभिः सहावस्थितं यज्ञं देवाः स्वार्थमयाचन्त पूर्वमस्मदीयो यज्ञ इदानीं भवत्समीपमागतः पुनरस्मभ्यमेव यज्ञो दातव्य इति । ततः पितरस्तमदत्त्वा तद्दानार्थमुत्कोचमपेक्षितवन्तः । पुर्वेद्युर्दर्शदिनेऽस्मदर्थं कर्म कर्तव्यम् । ततः प्रतिपद्यनुष्ठेयं दर्शपूर्णमासाख्यं यज्ञं दास्याम इति प्रत्यजानन् । ततो देवैस्तथेत्यङ्गीकृते तं यज्ञं दत्तंवन्तः ।  
</details>

<details open><summary>विश्वास-प्रस्तुतिः</summary>

तस्मा॑त् पि॒तृभ्य॑ᳶ पूर्वे॒द्युᳵ क्रि॑यते ।  
</details>

<details><summary>मूलम्</summary>

तस्मा॑त् पि॒तृभ्य॑ᳶ पूर्वे॒द्युᳵ क्रि॑यते ।  
</details>



<details open><summary>विश्वास-प्रस्तुतिः</summary>

यत् पि॒तृभ्य॑ᳶ पूर्वे॒द्युᳵ क॒रोति॑  
पि॒तृभ्य॑ ए॒व तद् य॒ज्ञन् नि॒ष्क्रीय॒  
यज॑मान॒ᳶ प्रत॑नुते ।
</details>

<details><summary>मूलम्</summary>

यत्पि॒तृभ्य॑ᳶ पूर्वे॒द्युᳵ क॒रोति॑ ।
पि॒तृभ्य॑ ए॒व तद्य॒ज्ञन्नि॒ष्क्रीय॒ यज॑मान॒ᳶ प्रत॑नुते ।
</details>

<details><summary>भट्टभास्कर-टीका</summary>

2 तस्मादित्यादि ॥ पूर्वेद्युः पिण्डपितृयज्ञः पितृभ्यः क्रियते पूर्वेद्युः पितृभ्य एव कर्तव्यत्वेन देवैर्दत्तत्वात् । तस्मात्तेन पितृयज्ञेन पितृभ्यो यज्ञं दर्शपूर्णमासाख्यं निष्क्रीय उत्तरेद्युः प्रतनुते प्रकर्षेण विस्तारयति निर्बाधमारभते यजमानः ॥
</details>

<details><summary>सायण-टीका</summary>

तस्मात्पितृभ्यᳶ पूर्वेद्युᳶ क्रियते । यत्पितृभ्यᳶ पूर्वेद्युᳶ करोति । पितृभ्य एव तद्यज्ञं निष्क्रीय यजमानᳶ प्रतनुते ।   

तस्मात्पित्रर्थं कर्म पूर्वेद्युः पूर्वदिने कुर्यात् । तथा कृते तेन मूल्येन यज्ञं - पितृभ्यो निष्क्रीय यजमानस्तमनुष्ठातुं प्रवर्तते । 
</details>

</details>


## सोमपीथावरोधः
<details open><summary>विश्वास-प्रस्तुतिः</summary>

"सोमा॑य पि॒तृपी॑ताय स्व॒धा नम॒" इत्य् आ॑ह।  
</details>

<details><summary>मूलम्</summary>

"सोमा॑य पि॒तृपी॑ताय स्व॒धा नम॒" इत्य् आ॑ह।  
</details>

<details><summary>भट्टभास्कर-टीका</summary>

3 सोमाय पितृपीतायेति ॥ दक्षिणाग्नौ स्थालीपाकहोमः । अस्मिन् पित्रादिभिः पीताय सोमाय अमृतात्मने स्वधा अमृतात्मकमिदं हविरस्तु नमस्कारश्चास्तु तस्मै ।
</details>

<details><summary>सायण-टीका</summary>

कालं विधाय होममत्रं विधत्ते -    

सोमाय पितृपीताय स्वधा नम इत्याह ।   

पितृभिः पीतोऽमृतत्वेन परिणतो यः सोमस्तस्मै सोमायेदं स्वधा दत्तम् । 
</details>

<details open><summary>विश्वास-प्रस्तुतिः</summary>

पि॒तुर् ए॒वाधि॑ सोमपी॒थम् अव॑-रुन्धे ।  
</details>

<details><summary>मूलम्</summary>

पि॒तुर् ए॒वाधि॑ सोमपी॒थम् अव॑-रुन्धे ।  
</details>

<details><summary>भट्टभास्कर-टीका</summary>

पितुरेवेति । पितुस्सकाशादेव सोमपीथं लभते । अनेत होमेन पितुर्यः सोमपीथः तमेव लब्ध्वा कर्मयोग्यो भवति ।
</details>

<details><summary>सायण-टीका</summary>

नमस्कारोऽपि कृत इत्यमुं मत्रं होमकाले ब्रूयात् । अनेन होमेन स्वकीयस्य पितुरध्युपरि यत्सोमपानं पूर्वं वृत्तं तत्स्वयं प्राप्नोति । 
</details>

<details open><summary>विश्वास-प्रस्तुतिः</summary>

न हि पि॒ता प्र॒मीय॑माण॒ आ"है॒ष सो॑मपी॒थ" इति॑ ।  
</details>

<details><summary>मूलम्</summary>

न हि पि॒ता प्र॒मीय॑माण॒ आ"है॒ष सो॑मपी॒थ" इति॑ ।  
</details>

<details><summary>भट्टभास्कर-टीका</summary>

ननु पुत्रत्वादेवात्र पितुः सोमपीथो गृहादिवत्तदभावे भविष्यतीति किं तदर्थेन होमेन, तत्राह – न हीति । प्रमीयमाणः म्रीयमाणः पिता न ह्येष सोमपीथ इत्याह । गृहादिवन्न हस्ते प्रयच्छतीति यावत् । तस्माद्धोमेनैव पितुस्सकाशात् सोभपीथावरोध इति होमः कार्यः ॥
</details>

<details><summary>सायण-टीका</summary>

न हि पिता प्रमीयमाण आहैष सोमपीथ इति ।   

पितुः संबन्धि गृहक्षेत्रादिकं यथा होममन्तरेण प्रामोति तद्वत्तदीयं सोमपानमपि प्राप्नोतीति चेन्मैवम् । गृहादिवदसमर्पितत्वात् । प्रमीयमाणः पिता पुत्रमाहूयेदं गृहमिदं क्षेत्रं तवेति यथा ब्रूते तथा सोमपानमिदं तवेति न हस्ते समर्पयति । 
तस्माद्धोमेनैव सोमपानफलं संपादनीयम् । न चैतत्प्रयाससाध्यं सोमपानं मा भूदेवेति शङ्कनीयम् । सोमपानस्येन्द्रियवृद्धिरूपत्वेनावश्यं प्रापणीयत्वात् ।
</details>

### द्वितीया जाया
<details open><summary>विश्वास-प्रस्तुतिः</summary>

इ॒न्द्रि॒यव्ँ वै सो॑मपी॒थः ।  
इ॒न्द्रि॒यम् ए॒व सो॑मपी॒थम् अव॑ रुन्धे ।  
तेने॑न्द्रि॒येण॑ द्वि॒तीया॑ञ् जा॒याम् अ॒भ्य॑श्ञुते॥ 57 +++(5)+++   
</details>

<details><summary>मूलम्</summary>

इ॒न्द्रि॒यव्ँ वै सो॑मपी॒थः ।  
इ॒न्द्रि॒यम् ए॒व सो॑मपी॒थम् अव॑ रुन्धे ।  
तेने॑न्द्रि॒येण॑ द्वि॒तीया॑ञ् जा॒याम् अ॒भ्य॑श्ञुते॥ 57 ॥  
</details>

<details><summary>भट्टभास्कर-टीका</summary>

4 इन्द्रियं वा इत्यादि ॥ इन्द्रियं वीर्यम् । तद्धेतुत्वात्ताच्छब्द्यम् । तस्मात् सोमपीथार्थेन होमेन इन्द्रियमेवावरुन्धे । ततः तेन पितुरागतेन द्वितीयेन इन्द्रियेण द्वितीयां जायामभ्यश्नुते भोक्तुं समर्थो भवति ।
</details>

<details><summary>सायण-टीका</summary>

इन्द्रियं वै सोमपीथः । इन्द्रियमेव सोमपीथमव रुन्धे । तेनेन्द्रियेण द्वितीयां जायामभ्यश्नुते ॥ 57 ॥  

पूर्वं स्वस्मिन् विद्यमानेनेन्द्रियेणैकां जायां भोक्तुं समर्थः । पितृप्रसादलब्धेन त्विन्द्रियेण द्वितीयामपि भोक्तुं समर्थो भवति । 
</details>

<details open><summary>विश्वास-प्रस्तुतिः</summary>

ए॒तद् वै ब्राह्म॑णम् -  
पु॒रा वा॑जवश्रव॒सा वि॒दाम् अ॑क्रन् ।  
</details>

<details><summary>मूलम्</summary>

ए॒तद् वै ब्राह्म॑णम् पु॒रा वा॑जवश्रव॒सा वि॒दाम॑क्रन् ।  
</details>

<details><summary>भट्टभास्कर-टीका</summary>

एतद्वा इत्यादि । एतत् पितुस्सोमपीथावरोधेन ब्राह्मणं वाजश्रवसः पुत्रा ऋषयः पूर्वं विदामक्रन् विदितवन्तः । 'अभ्युत्सादयाम्'इत्यादिना आप्रत्ययो निपात्यते । करोतेर्लुङ् परस्यानुप्रयोगः । 'मन्त्रे घसः'इति लुक् ।
</details>

<details><summary>सायण-टीका</summary>

एतद्वेदनं प्रशंसति-  
एतद्वै ब्राह्मणं पुरा वाजवश्रवसा विदामक्रन् ।   

वाजोऽन्नं तदाननिमित्तं श्रवः कीर्तिर्यस्य महर्षेरसौ वाजश्रवास्तस्य पुत्रा वाजश्रवसाः । ते च पुरा " सोमाय पितृपीताय" इतिमन्त्रस्य व्याख्यानरूपमेतद्ब्राह्मणं विदितवन्तः । तस्माद्वेदनात्ते महर्षयः प्रत्येकं जायाद्वयमभिमासवन्तः । 
</details>

<details open><summary>विश्वास-प्रस्तुतिः</summary>

तस्मा॒त् ते द्वे द्वे॑ जा॒ये अ॒भ्या॑क्षत ।  
य ए॒वव्ँ वेद॑ -  
अ॒भि द्वि॒तीया॑ञ् जा॒याम् अ॑श्ञुते ।  
</details>

<details><summary>मूलम्</summary>

तस्मा॒त् ते द्वे द्वे॑ जा॒ये अ॒भ्या॑क्षत ।  
य ए॒वव्ँ वेद॑ ।  
अ॒भि द्वि॒तीया॑ञ् जा॒याम् अ॑श्ञुते ।  
</details>

<details><summary>भट्टभास्कर-टीका</summary>

तस्मात् ते द्वेद्रे जाये अभ्याक्षत भोक्तुं समर्था अभूवन् । ऊदित्त्वादिडाभावः । एवं वेदिताऽपि द्वितीयां जायां भोक्तुं शक्नोतीति ॥
</details>

<details><summary>सायण-टीका</summary>

तस्मात्ते द्वेद्वे जाये अभ्याक्षत । य एवं वेद । अभि द्वितीयां जायामश्नुते । 

तस्मादन्योऽपि विदित्वा द्वितीयां जायां प्राप्नोति । 
</details>

## कव्यवाहनाय
<details open><summary>विश्वास-प्रस्तुतिः</summary>

"अ॒ग्नये॑ कव्य॒वाह॑नाय स्व॒धा नम॒" इत्य् आ॑ह।  
</details>

<details><summary>मूलम्</summary>

"अ॒ग्नये॑ कव्य॒वाह॑नाय स्व॒धा नम॒" इत्य् आ॑ह।  
</details>


<details open><summary>विश्वास-प्रस्तुतिः</summary>

य ए॒व पि॑तृ॒णाम् अ॒ग्निस्  
तम् प्री॑णाति ।  
</details>

<details><summary>मूलम्</summary>

य ए॒व पि॑तृ॒णाम॒ग्निः ।
तम्प्री॑णाति ।
</details>

<details><summary>भट्टभास्कर-टीका</summary>

5 अग्नये कव्यवाहनायेत्यपि । तथैव होमः । पितृणां अग्निः कव्यवाहनः ॥
</details>

<details><summary>सायण-टीका</summary>

अथ द्वितीय होममन्त्रं विधत्ते- 
अग्नये कव्यवाहनाय स्वधा नम इत्याह ।   
य एव पितृणामग्निः । तं प्रीणाति ।  

कव्यं पित्र्यं हविर्वहतीति कव्यवाहनः । 
</details>

## यमायाङ्गिरस्वते
<details open><summary>विश्वास-प्रस्तुतिः</summary>

ति॒स्र आहु॑तीर् जुहोति ।  
</details>

<details><summary>मूलम्</summary>

ति॒स्र आहु॑तीर् जुहोति ।  
</details>

<details><summary>भट्टभास्कर-टीका</summary>

6 तिस्र इति ॥ एते द्वे उक्ते । 'यमायाङ्गिरस्वते' इति शाखान्तरीया तृतीया वेदितव्या ।
</details>

<details><summary>सायण-टीका</summary>

शाखान्तरगतेन - "यमायाङ्गिरस्वते पितृमते स्वधा नमः" इति मत्रेणैकामाहुतिमभिप्रेत्य त्रित्वं विदधाति - 

तिस्र आहुतीर्जुहोति, इति ।   

तथा च सूत्रकारेण स्पष्टमुक्तम् – “सोमाय पितृपीताय स्वधा नम इति प्रथमां दक्षिणाग्नौ जुहोति यमायाङ्गिरस्वते पितृमते स्वधा नम इति द्वितीयामग्नये कव्यवाहनाय स्वधा नम इति तृतीयाम् " इति ।  
</details>

<details open><summary>विश्वास-प्रस्तुतिः</summary>

त्रिर् निद॑धाति ।  
</details>

<details><summary>मूलम्</summary>

त्रिर् निद॑धाति ।  
</details>

<details><summary>भट्टभास्कर-टीका</summary>

त्रिर्निदधातीति । सकृत् स्फ्योल्लिखिते त्रीन् पिण्डान् निदधाति ।
</details>

<details><summary>सायण-टीका</summary>

यदुक्तं सूत्रकारेण - " सव्यं जान्वाच्यावाचीनपाणिः सकृदाच्छिन्ने वर्हिषि दक्षिणापवर्गान्पिण्डान्ददाति " इति, तदिदं विधत्ते-   

त्रिर्निदधाति, इति । 
</details>

<details open><summary>विश्वास-प्रस्तुतिः</summary>

षट्थ् सम्प॑द्यन्ते ॥ 58 ॥  
षड् वा ऋ॒तवः॑ ।  
ऋ॒तून् ए॒व प्री॑णाति ।  
</details>

<details><summary>मूलम्</summary>

षट्थ् सम्प॑द्यन्ते ॥ 58 ॥  
षड् वा ऋ॒तवः॑ ।  
ऋ॒तून् ए॒व प्री॑णाति ।  
</details>

<details><summary>भट्टभास्कर-टीका</summary>

षडित्यादि । गतम् ॥
</details>

<details><summary>सायण-टीका</summary>

तदेतदाहुतित्रयं पिण्डत्रयं च मिलित्वा प्रशंसति-   

षट्त्संपद्यन्ते (३)।  
षड्वा ऋतवः । ऋतूनेव प्रीणाति ।  
</details>

<details open><summary>विश्वास-प्रस्तुतिः</summary>

तू॒ष्णीम् मेक्ष॑ण॒म् आद॑धाति ।  
"अस्ति॑ वा॒ हि ष॒ष्ठ ऋ॒तुर् न वा॑" ।
</details>

<details><summary>मूलम्</summary>

तू॒ष्णीम् मेक्ष॑ण॒म् आद॑धाति ।  "अस्ति॑ वा॒ हि ष॒ष्ठ ऋ॒तुर् न वा॑" ।
</details>

<details><summary>भट्टभास्कर-टीका</summary>

7 तूष्णीमिति ॥ पक्षान्तरमिदम् । इहाम्नाते द्वे एवाहुती त्रय एव पिण्डा इति पञ्च । अथ मेक्षणस्य तूष्णीमाधानम् । एवं षष्ठमस्ति नास्ति । हुतत्वादस्ति । तूष्णीं हुतत्वान्नास्ति च । षष्ठश्चर्तुरस्ति वा न वा हेमन्तशिशिरयोरेकत्वात् । तस्मात्पञ्चत्वात् ऋतून् प्रीणयति ॥
</details>

<details><summary>सायण-टीका</summary>

यदुक्तं सूत्रकारेण - " मेक्षणमुपस्तीर्य तेनावदायाभिघार्य " इति तस्य मेक्षणस्यानौ प्रहरणं विधत्ते-    
तूष्णीं मेक्षणमादधाति । अस्ति वा हि षष्ठ ऋतुर्न वा ।, इति । 

मेक्षणशब्देन प्रादेशमात्रा समिदुच्यते । हविरवदानसाधनं मेक्षणं मन्त्रमन्तरेणानौ प्रक्षिपेत् । शास्त्रेषु षष्ठ ऋतुरस्तीत्येकः पक्षः 4"षड्वा ऋतव १" इति श्रुतेः ।   

नास्तीत्यपरः पक्षः " पञ्चर्तवो हेमन्तशिशिरयोः समासेन ” इति श्रुत्यन्तरात् । अतस्तूष्णीं समिदाधाने पक्षद्वयमप्यनुश्रुतं भवति । तत्र समिध: प्रक्षिप्तत्वादस्तित्वपक्षोऽङ्गीकृतः । मत्रराहित्यादभावपक्षोऽङ्गीकृतः ।
</details>

<details open><summary>विश्वास-प्रस्तुतिः</summary>

दे॒वान् वै पि॒तॄन् **प्री॒तान्** म॑नु॒ष्या॑ᳶ पि॒तरो **ऽनु॒ प्रपि॑पते** ।  
</details>

<details><summary>मूलम्</summary>

दे॒वान् वै पि॒तॄन्प्री॒तान् ।
म॒नु॒ष्या॑ᳶ पि॒तरोऽनु॒ प्रपि॑पते ।
</details>

<details><summary>भट्टभास्कर-टीका</summary>

8 वाग्वा इत्यादि ॥ द्विप्रकाराः पितरः सन्ति देवात्मानः ये नित्याः सन्ति, मनुष्यात्मानः ये मृताः पितृलोकं प्रपद्यन्ते । तत्र देवान् पितॄन् प्रीतान् । 'अनुर्लक्षणे' इत्यनोः कर्मप्रवचनीयत्वम् । तत्प्रीत्या हेतुना मनुष्याः अनुप्रपिपते अनुपानमिव कुर्वते, तेन च प्रीयन्त इति । पिबतेर्व्यत्ययेनात्मनेपदम् । शपः श्लुः अभ्यासस्य चेत्वम् । 
</details>

<details><summary>सायण-टीका</summary>

आहुतित्रयं पिण्डत्रयं च प्रकारान्तरेण प्रशंसति-   

देवान् वै पितॄन्प्रीतान् । मनुष्याᳶ पितरोऽनु प्रपिपते ।  

द्विविधा हि पितरो देवात्मका मनुष्यात्मकाश्च । पितृलोकस्वामिनो देवात्मकाः । मृताः सन्तो भोगांतल्लोकं प्राप्ता मनुष्यात्मकाः । तत्र देवात्मकेषु पितृषु प्रीतेषु ताननु मनुष्यात्मका: पितरः प्रपिपते प्रीता भवन्तीति युक्तम् । 
</details>

### त्रित्व-प्रशंसा
<details open><summary>विश्वास-प्रस्तुतिः</summary>

ति॒स्र आहु॑तीर् जुहोति ।  
त्रिर् निद॑धाति ।  
षट्थ् सम्प॑द्यन्ते ।  
षड् वा ऋ॒तवः॑ ॥ 59 ॥  
ऋ॒तव॒ᳵ खलु॒ वै दे॒वाᳶ पि॒तरः॑ ।  
ऋ॒तून् ए॒व दे॒वान् पि॒तॄन् प्री॑णाति ।  
</details>

<details><summary>मूलम्</summary>

ति॒स्र आहु॑तीर् जुहोति ।  
त्रिर् निद॑धाति ।  
षट्थ् सम्प॑द्यन्ते ।  
षड् वा ऋ॒तवः॑ ॥ 59 ॥  
ऋ॒तव॒ᳵ खलु॒ वै दे॒वाᳶ पि॒तरः॑ ।  
ऋ॒तून् ए॒व दे॒वान् पि॒तॄन् प्री॑णाति ।  
</details>

<details><summary>भट्टभास्कर-टीका</summary>

यस्मादेवं तस्मात् तिस्र आहुतीः जुहोति । त्रिर्निदधाति इति पूर्वमस्माभिरुक्तमिति ॥  
9 कथं पुनस्तेषां प्रीतिः, के वा ते देवाः पितर इत्याह - षडित्यादि ॥ एवं हि षट्त्वान्वयात् षट्संऽख्याः ऋतवः प्रीता भवन्ति ।
</details>

<details><summary>सायण-टीका</summary>

तिस्र आहुतीर्जुहोति । त्रिर्निदधाति । षट्त्संपद्यन्ते । षड्वा ऋतवः (४) ।   
ऋतवᳶ खलु वै देवाᳶ पितरः । ऋतूनेव देवान्पितॄन्प्रीणाति ।   

तदर्थमादौ तिस्र आहुतयः पश्चात्पिण्डत्रयम् । किंचोभयमेलनेन षट् संपत्त्या तत्संख्याका ऋतवः संपद्यन्ते । ऋत्वभिमानिनश्च देवाः पितरः । 
</details>


<details open><summary>विश्वास-प्रस्तुतिः</summary>

तान् प्री॒तान् मनु॒ष्या॑ᳶ पि॒तरो ऽनु॒ प्रपि॑पते ।  
</details>

<details><summary>मूलम्</summary>

तान्प्री॒तान् ।
म॒नु॒ष्या॑ᳶ पि॒तरोऽनु॒ प्रपि॑पते ।
</details>

<details><summary>भट्टभास्कर-टीका</summary>

ऋतवो हि द्वे देवाः पितरः ततस्तान् प्रीतान् मनुष्या अपि पितरः प्रीता भविष्यन्तीति ॥
</details>

<details><summary>सायण-टीका</summary>

तान्प्रीतान् । मनुष्याᳶ पितरोऽनु प्रपिपते ।  

ततश्च संख्यामात्रेण देवपितृषु प्रीतेषु पश्चान्मनुष्यपितरः प्रीता भवन्ति । 
</details>

## बर्हिश्-छेदः
<details open><summary>विश्वास-प्रस्तुतिः</summary>

स॒कृ॒द्-आ॒च्छि॒न्नम् ब॒र्हिर् भ॑वति ।  
स॒कृद् इ॑व॒ हि पि॒तरः॑ ।  
</details>

<details><summary>मूलम्</summary>

स॒कृ॒द् आ॒च्छि॒न्नम् ब॒र्हिर् भ॑वति ।  
स॒कृद् इ॑व॒ हि पि॒तरः॑ ।  
</details>

<details><summary>भट्टभास्कर-टीका</summary>

10 सकृदिति ॥ पितरो नाम सकृत् एकवारं गता भवन्ति न द्वितीयं गच्छन्ति । यद्वा - सकृदुपचारप्रियाः ॥
</details>

<details><summary>सायण-टीका</summary>

विधत्ते-   

सकृदाच्छिन्नं बर्हिर्भवति । सकृदिव हि पितरः, इति ।   

पिण्डानामधस्ताद्यद्धर्हिरास्तीर्यते तदेकप्रयत्नेनैव च्छेदनीयम् । न तु लवन-काले दात्रस्य पुनः पुनर्व्यापारः । एकेनैव दृढेन व्यापारेण यावदवच्छिन्नं तावदेवाऽऽनेतव्यम् । यस्मात्पितरः सकृन्मरणेनैव पितृत्वं प्राप्नुवन्ति । न तु - तत्प्राप्तये पुनः पुनर्म्रियन्ते । 
</details>

## पिण्डम्
<details open><summary>विश्वास-प्रस्तुतिः</summary>

त्रिर् निद॑धाति ।  
तृ॒तीये॒ वा इ॒तो लो॒के पि॒तरः॑ ।  
तान् ए॒व प्री॑णाति ।  
</details>

<details><summary>मूलम्</summary>

त्रिर् निद॑धाति ।  
तृ॒तीये॒ वा इ॒तो लो॒के पि॒तरः॑ ।  
तान् ए॒व प्री॑णाति ।  
</details>

<details><summary>भट्टभास्कर-टीका</summary>

11 त्रिर्निदधाति ॥ पिण्डं ददाति । इतो लोकादारभ्य तृतीये लोके पितरः ॥
</details>

<details><summary>सायण-टीका</summary>

पिण्डदानस्य त्रित्वं प्रशंसति -   

त्रिर्निदधाति । तृतीये वा इतो लोके 
पितरः । तानेव प्रीणाति, इति ।   

इतो भूलोकादारभ्यान्तरिक्षलोकमतिक्रम्य यस्तृतीयो लोकस्तत्र पितरो वर्तन्ते । अतस्त्रित्वेन तान्परितोषयति । 
</details>

<details open><summary>विश्वास-प्रस्तुतिः</summary>

परा॒ङ् आव॑र्तते ॥ 60 ॥  
ह्लीका॒ हि पि॒तरः॑ ।
</details>

<details><summary>मूलम्</summary>

परा॒ङ् आव॑र्तते ॥ 60 ॥  
ह्लीका॒ हि पि॒तरः॑ ।
</details>

<details><summary>भट्टभास्कर-टीका</summary>

12 पराङिति ॥ पिण्डं दत्वा उदङ्मुख आवृत्यास्ते ।
ह्लीका लज्जाशीलाः । तस्मात् भुञ्जानान्नेक्षेत । औणादिकः कन्प्रत्ययः कपिलकादित्वाल्लत्वविकल्पः ॥
</details>

<details><summary>सायण-टीका</summary>

विधत्ते-  
पराङावर्तते ( ५ ) । ह्रीका हि पितरः, इति ।   

दक्षिणाभिमुखः पिण्डं दत्त्वा पिण्डनिरीक्षणं परित्यज्य पराङ्मुखो भवेत् । पितॄणां लज्जाशीलत्वात् । लोकेऽपिं हि भुञ्जानाः प्रभवो नान्यैवक्ष्यन्ते । 
</details>


<details open><summary>विश्वास-प्रस्तुतिः</summary>

ओ॒ष्मणो॑ व्या॒वृत॒ उपा॑स्ते ।  
ऊ॒ष्म-भा॑गा॒ हि पि॒तरः॑ ।
</details>

<details><summary>मूलम्</summary>

ओष्मणो॑ व्या॒वृत॒ उपा॑स्ते ।  
ऊ॒ष्मभा॑गा॒ हि पि॒तरः॑ ।
</details>

<details><summary>भट्टभास्कर-टीका</summary>

13 ओष्मण इति ॥ ऊष्मण आव्यावृत उपास्ते ।  
ऊष्मा हि पितृणां भागः । तस्मादाव्यावृतः आव्यावृत्तेः ऊष्मणि अभिपर्यावर्तेत ॥
</details>

<details><summary>सायण-टीका</summary>

विधत्ते-   
ओष्मण व्यावृत उपा॑स्ति । 
ऊष्मभागा हि पितरः, इति ।   

औष्ण्यवशात्पिण्डेषु योऽयमृष्या निर्गच्छति तस्य यावदुपरमोऽव्यावृतस्तदुपरमपर्यन्तं तथैव स्थित्वा सेवेत । पितॄणामूष्मभागित्वेन तच्छान्तिपर्यन्तं सद्भोजनकालत्वात् ।   
</details>

## प्राशनम्
<details open><summary>विश्वास-प्रस्तुतिः</summary>

ब्र॒ह्म॒-वा॒दिनो॑ वदन्ति ।  
"प्राश्या३न्, न प्राश्या३म्"+++(←स्वरः??)+++  इति॑ ।  
</details>

<details><summary>मूलम्</summary>

ब्र॒ह्म॒-वा॒दिनो॑ वदन्ति ।  
"प्राश्या (3) न् न प्राश्या(3) म्"  इति॑ ।  
</details>

<details><summary>भट्टभास्कर-टीका</summary>

14 ब्रह्मवादिन इत्यादि ॥ स्थालीशिष्टं किं प्राश्यं किं वा न इति विचारमाहुः ब्रह्मवादिनः । 'विचार्यमाणानां'इति प्लुतः ।
</details>

<details><summary>सायण-टीका</summary>

अथ विचारपूर्वकं पिण्डशेषस्य पात्रगतस्याऽऽघ्राणं विधत्ते -   

ब्रह्मवादिनो वदन्ति । प्राश्या (3) न्न प्राश्या (3) मिति ।  
</details>


<details open><summary>विश्वास-प्रस्तुतिः</summary>

> यत् प्रा॑श्ञी॒याज् जन्य॒म् अन्न॑म् अद्यात् , प्र॒मायु॑कस् स्यात् ।  
यन् न प्रा॑श्ञी॒याद्  
अह॑विस् स्यात् ॥ 61 ॥
</details>

<details><summary>मूलम्</summary>

यत्प्रा॑श्ञी॒यात् ।
जन्य॒मन्न॑मद्यात् ।
प्र॒मायु॑कस्स्यात् ।

यन्न प्रा॑श्ञी॒यात् ।
अह॑विस्स्यात् ॥ 61 ॥
</details>

<details><summary>भट्टभास्कर-टीका</summary>

यदि प्राश्नीयात् जन्यमन्नं अशितं स्यात् । जनेषु प्रसिद्धं जन्यं पित्रर्थत्वात् सर्वजनप्रसिद्धमशितं स्यात् । यद्वा - जन्यत्वादेतं [देव] जन्यं चरुभूतमशितं स्यात्, ततश्चात्ता प्रमायुकः स्यात् म्रियेत । छान्दसः उकञ् ।
</details>

<details><summary>सायण-टीका</summary>

यत्प्राश्नीयात् । जन्यमन्नमद्यात् । प्रमायुकस्स्यात् । यन्न प्राश्नीयात् । अहविस्स्यात् (६) , इति ।   
विचारार्था लुतिः । प्राशनपक्षे वीजभक्षणवददनीयस्याभावात्क्षुधितो यज- मानो म्रियेत । अप्राशनपक्षे तु सर्वत्र हविःशेषस्य भक्षणदर्शनादिदं हविरेव नं स्यात् । 
</details>

<details open><summary>विश्वास-प्रस्तुतिः</summary>

पि॒तृभ्य॒ आवृ॑श्च्येत । अ॒व॒घ्रेय॑म् ए॒व ।
</details>

<details><summary>मूलम्</summary>

पि॒तृभ्य॒ आवृ॑श्च्येत । अ॒व॒घ्रेय॑मे॒व ।
</details>

<details><summary>भट्टभास्कर-टीका</summary>

अप्राशने अहविस्स्यात् हुतहविषां शेषभक्षणस्य दृष्टत्वात् हविर्व्यापत्तौ कर्मलोपात् पितृभ्यो हीयते । तस्मात् अवघ्रेयमेव ।
</details>

<details><summary>सायण-टीका</summary>

पितृभ्य आवृश्च्येत । अवघ्रेयमेव ।   

अतोऽयं पितृभ्यो विच्छिद्येत । अतो दोषद्वयपरिहाराय पात्रगतमन्नमवजिघ्रेदेव । 
</details>

<details open><summary>विश्वास-प्रस्तुतिः</summary>

तन् नेव॒ प्राशि॑त॒न्, नेवाप्रा॑शितम् ।  
</details>

<details><summary>मूलम्</summary>

तन् नेव॒ प्राशि॑त॒न् नेवाप्रा॑शितम् ।  
</details>

<details><summary>भट्टभास्कर-टीका</summary>

तत् हि प्राशितमिव च न भवति, अनभ्यवहृतत्वात् । अप्राशितमिव च न भवति अवघ्रातत्वात् । इवशब्दः कोटिद्वयानिश्चयात् ॥
</details>

<details><summary>सायण-टीका</summary>

तन्नेव प्राशितं नेवाप्राशितम् ।   

तदवघातं प्राशितमिव न भवति निगरणाभावात् । अप्राशितमिव न भवति । तदीयगन्धस्यान्तःप्रवेशात् । 
</details>

## दशा-च्छेदः
<details open><summary>विश्वास-प्रस्तुतिः</summary>

वी॒रव्ँ वा॒ वै पि॒तर॑ᳶ प्र॒यन्तो॒ हर॑न्ति +++(कर्मणो वैगुण्ये)+++।  
</details>

<details><summary>मूलम्</summary>

वी॒रव्ँ वा॒ वै पि॒तर॑ᳶ प्र॒यन्तो॒ हर॑न्ति ।  
</details>

<details><summary>भट्टभास्कर-टीका</summary>

15 वीरं वेत्यादि ॥ पितरो हि प्रयन्त इतो गच्छन्तः वीरं हरन्ति वा अपहरन्ति वा कर्मणो वैगुण्ये ।
</details>

<details><summary>सायण-टीका</summary>

यदुक्तं सूत्रकारेण - “वाससो दशां छित्त्वा निदधाति" इति । तदेतद्विधत्ते -   

वीरं वा वै पितरः प्रयन्तो हरन्ति ।   

पिण्डरूपमन्नं भुक्त्वा यदा पितरः स्वस्थाने प्रयान्ति तदानीमस्य वीरं पुत्रं विद्यमानमपहरन्ति वा
</details>

<details open><summary>विश्वास-प्रस्तुतिः</summary>

वी॒रव्ँ वा॑ ददति ।  
</details>

<details><summary>मूलम्</summary>

वी॒रव्ँ वा॑ ददति ।  
</details>

<details><summary>भट्टभास्कर-टीका</summary>

पौष्कल्ये वा वीरमेकं ददति अपूर्वमुत्पादयन्ति ।
</details>

<details><summary>सायण-टीका</summary>

वीरं वा ददति ।   

ऽविद्यमानं ददति वा । पक्षद्वयमपि संभाव्यते ।  
</details>

<details open><summary>विश्वास-प्रस्तुतिः</summary>

द॒शाञ् छि॑नत्ति ।  
</details>

<details><summary>मूलम्</summary>

द॒शाञ् छि॑नत्ति ।  
</details>

<details><summary>भट्टभास्कर-टीका</summary>

तस्मादन्यतरस्यावश्यकत्वात् पौष्कल्यस्य च दुस्संपादत्वात् हर्तव्यवीरप्रत्याम्नानतया दशां छिनत्ति वाससोऽन्तं छिन्द्यात् । वासस्थाने निदधातीत्येके ।
</details>

<details><summary>सायण-टीका</summary>

दशां छिनत्ति ।  

वैकल्ये पुत्रं मारयन्ति । साकल्ये पुत्रं प्रयच्छन्ति । अत्र वैकल्यस्य दुष्परिहरत्वात्पुत्र-प्रत्यान्नायत्वेन वस्त्राग्रमीषत्सूत्रं छित्त्वा पिण्डेषु निदध्यात् । 
</details>

<details open><summary>विश्वास-प्रस्तुतिः</summary>

हर॑ण-भागा॒ हि पि॒तरः॑ ।
पि॒तॄन् ए॒व नि॒रव॑दयते ।
</details>

<details><summary>मूलम्</summary>

हर॑णभागा॒ हि पि॒तरः॑ ।
पि॒तॄन् ए॒व नि॒रव॑दयते ।
</details>

<details><summary>भट्टभास्कर-टीका</summary>

ततो हरणभागान् यस्य कस्य चिद्धरणेन तृप्तान् पितॄन्निरवदयते वीरहरणान्निष्कृष्य अन्येन छिद्यमानेन प्रीणयति ॥
</details>

<details><summary>सायण-टीका</summary>

हरणभागा हि पितरः । पितॄनेव निरवदयते ।  

यस्मादपहरणमेव पितरो भजन्ते तस्मात्पितन्निःशेषभागदानेन विसर्जयति । 
</details>

### लोम-च्छेदः
<details open><summary>विश्वास-प्रस्तुतिः</summary>

उत्त॑र॒ आयु॑षि॒ लोम॑ छिन्दीत ।  
पि॒तृ॒णाꣳ ह्य् ए॒॑तर्हि॒ नेदी॑यः+++(=समीपस्थः)+++ ॥ 62 ॥
</details>

<details><summary>मूलम्</summary>

उत्त॑र॒ आयु॑षि॒ लोम॑ छिन्दीत ।  
पि॒तृ॒णाꣳ ह्य् ए॑तर्हि॒ नेदी॑यः ॥ 62 ॥
</details>

<details><summary>भट्टभास्कर-टीका</summary>

16 उत्तरे तु आयुषि स्वं लोम छिन्दीत न दशाम् ।  
शतवर्षस्य ब्राह्मणस्यायुषस्तुतीयो भाग उत्तरमायुः षट्षष्टिभ्यो वर्षेभ्यः अष्टाभ्यश्च मासेभ्यः । पञ्चाशत इत्येके ।  
हेतुमाह - अस्मिन्नायुषि पितृणां लोकः नेदीयः प्रत्यासन्नतरं भवति उपरि भावात् ॥
</details>

<details><summary>सायण-टीका</summary>

तत्रैव कंचिद्विशेषं विधत्ते -  
उत्तर आयुषि लोम छिन्दीत । पितृणाꣳ ह्येतर्हि नेदीयः ( ७ ), इति ।   

पश्चाशत्संवत्सरपरिमितं पूर्वमायुरवशिष्टं तूत्तरम् । तस्मिन्वयसि वस्त्रदशा न च्छेत्तव्याः किंतु स्वकीयं लोम च्छित्त्वा तत्र निदध्यात्। यस्मादयमासन्न-मरणत्वात्पितृणामपि समीपवर्ती तस्मात्तस्मिन्वयस्येतदुचितम् ।   
</details>

## नमस्कारः
<details open><summary>विश्वास-प्रस्तुतिः</summary>

नम॑स् करोति , नमस्-का॒रो हि पि॑तृ॒णाम् ।  
</details>

<details><summary>मूलम्</summary>

नम॑स्करोति ।
न॒म॒स्का॒रो हि पि॑तृ॒णाम् ।
</details>

<details><summary>भट्टभास्कर-टीका</summary>

17 नमस्करोतीत्यादि ॥ नमस्कारो हि पितृणां प्रीणनम् ॥
</details>

<details><summary>सायण-टीका</summary>

विधत्ते-   
नर्मस्करोति । नमस्कारो हि पितॄणाम्, इति । 

अत्यन्तं प्रिय इति शेषः । 
</details>

<details open><summary>विश्वास-प्रस्तुतिः</summary>

नमो॑ वᳶ पितरो॒ रसा॑य ।  
नमो॑ वᳶ पितर॒श् शुष्मा॑य ।  
नमो॑ वᳶ पितरो जी॒वाय॑ ।  
नमो॑ वᳶ पितरस् स्व॒धायै॑ ।  
नमो॑ वᳶ पितरो म॒न्यवे॑ ।  
नमो॑ वᳶ पितरो घो॒राय॑ ।  
पित॑रो॒ नमो॑ वः ।  
</details>

<details><summary>मूलम्</summary>

नमो॑ वᳶ पितरो॒ रसा॑य ।  
नमो॑ वᳶ पितर॒श् शुष्मा॑य ।  
नमो॑ वᳶ पितरो जी॒वाय॑ ।  
नमो॑ वᳶ पितरस् स्व॒धायै॑ ।  
नमो॑ वᳶ पितरो म॒न्यवे॑ ।  
नमो॑ वᳶ पितरो घो॒राय॑ ।  
पित॑रो॒ नमो॑ वः ।  
</details>

<details><summary>सायण-टीका</summary>

हे पितरो वो युष्माकं यो रसो युष्माभिर्भुज्यमानः क्षीरादिस्तस्मै नमोऽस्तु । एवं सर्वत्र योज्यम् । शुष्मशब्दो बलवाची । जीवो देहाध्यक्षः । स्वधा तदीया स्त्री । पितरो हि स्वधायां प्रीतिं कुर्वन्ति । मन्युः कोपः । घोरो मारणादिव्यापार: । हे पितरो यूयमेतस्मिँल्लोके स्थितास्तेभ्यो युष्मभ्यं नमः ।  
</details>

<details><summary>मूलम्</summary>

य ए॒तस्मिँ॑ल्लो॒के स्थ ॥ 63 ॥  
यु॒ष्माꣳस्तेऽनु॑ ।
ये॑ऽस्मिल्ँलो॒के ।
मान्तेऽनु॑ ।
य ए॒तस्मि॑ल्ँलो॒के स्थ ।
यू॒यन्तेषा॒व्ँवसि॑ष्ठा भूयास्त ।
ये॑ऽस्मिल्ँलो॒के ।
अ॒हन्तेषा॒व्ँवसि॑ष्ठो भूयास॒मित्या॑ह ।
</details>

<details open><summary>विश्वास-प्रस्तुतिः</summary>

य ए॒तस्मि॑ल्ँ लो॒के स्थ ,  
यु॒ष्माꣳस् ते ऽनु॑ ।  
ये॒॑ ऽस्मिल्ँ लो॒के, मान् तेऽनु॑ ।  
य ए॒तस्मि॑ल्ँ लो॒के स्थ , यू॒यन् तेषा॒व्ँ वसि॑ष्ठा भूयास्त ।  
ये॒॑ ऽस्मिल्ँ लो॒के - अ॒हन् तेषा॒व्ँ वसि॑ष्ठो भूयासम्  
</details>

<details><summary>मूलम्</summary>

य ए॒तस्मि॑ल्ँ लो॒के स्थ , यु॒ष्माꣳस् ते ऽनु॑ ।  
ये॑ ऽस्मिल्ँ लो॒के मान् तेऽनु॑ ।  
य ए॒तस्मि॑ल्ँ लो॒के स्थ , यू॒यन् तेषा॒व्ँ वसि॑ष्ठा भूयास्त ।  
"ये॑ ऽस्मिल्ँ लो॒के ऽ॒हन् , तेषा॒व्ँ वसि॑ष्ठो भूयासम्   
</details>

<details><summary>भट्टभास्कर-टीका</summary>

18 नमो वः पितर इति नमस्कारमन्त्रेण जपः । एते च मन्त्राः भक्षानुवाके व्याख्याताः ।

- { नमो॑ वᳶ पितरो॒ रसा॑य +++(पित॑रो॒ नमो॑ वः।)+++,  
  - 18षद्भिर्नमस्कारैरुपतिष्ठते - नमो व इति ॥ हे पितरः युष्मभ्यं नमः नमस्करोमि रसाय रसार्थं रसवान् भूयासमिति । 'पितरो नमो वः' इत्यादिकं षट्स्वप्यजुषज्यते ।
- नमो॑ वᳶ पितर॒श्शुष्मा॑य +++(पित॑रो॒ नमो॑ वः )+++,,  
  - शुष्मो बलम् ।
- नमो॑ वᳶ पितरो जी॒वाय +++(पित॑रो॒ नमो॑ वः।)+++,   
  - जीवः प्राणः ।
- नमो॑ वᳶ पि॒त॒र॒स्स्व॒धायै॑ +++(पित॑रो॒ नमो॑ वः।)+++,,   
  - स्वधा अन्नम् ।  
- नमो॑ वᳶ पितरो म॒न्यवे॑ +++(पित॑रो॒ नमो॑ वः।)+++,,  
  - मन्युर्दीप्तिः, क्रोधो वा ।
- नमो॑ वᳶ पितरो घो॒राय॑ ,  पित॑रो॒ नमो॑ वः ।  
- घोरः क्रूरम् । एतयोः स्थाने प्राधान्यं प्रार्थ्यते ।
हे पितरः युष्मभ्यं नमः । फलमनपेक्ष्य सप्तमोयं नमस्कारः क्रियते । पुनर्वचनं फलनिरपेक्षया नमस्कारार्थम् । अन्य आहुः - पितृसंबन्धिभ्यो रसादिभ्यः प्रथमं षण्णमस्काराः, ततः पितृभ्य एव सप्तम इति ।
- य ए॒तस्मि॑ल्ँलो॒के स्थ यु॒ष्माꣳस्तेऽनु॑ ।
  - ये एतस्मिन् लोके पितरः स्थ । एतस्मिन्निति पितृलोकं व्यपदिशति । स्थेति सर्वपित्रभिप्रायेणोक्तम् । ते सर्वे युष्माननुसन्तु युष्मत्प्रधाना भवन्तु । 'हीने' इत्यनोः कर्मप्रवचनीयत्वम् । युष्मानिति पित्रादित्रयं व्यपदिशति ।
- ये॑ऽस्मिल्ँ लो॒के मान्तेऽनु॑ ।  
   - अस्मिन् मनुष्यलोके मनुष्याः स्थ, ते सर्वे मामनु सन्तु मत्प्रधाना भवन्तु ।
- य ए॒तस्मि॑ल्ँलो॒के स्थ यू॒यन्तेषा॒व्ँवसि॑ष्ठा भूयास्त ।  
  - ये यूयमेतस्मिन् लोके स्थ तेषां पितॄणां यूयं वसिष्ठाः वसुमत्तमा भूयास्त ।
- ये॑ऽस्मिल्ँ लो॒के॑ऽहन्तेषा॒व्ँवसि॑ष्ठो भूयासम् ।  
  - येऽस्मिन् लोके सन्ति मनुष्यास्तेषां मनुष्याणामहं वसिष्ठो वसुमत्तमो भूयासम् । वसुशब्दादिष्ठनि 'विन्मतोर्लुक्' इति लुक्, 'टेः' इति टिलोपः ॥}
</details>

<details><summary>सायण-टीका</summary>

ये तु युष्मत्तोऽन्ये परकीयपितरोऽस्मिँल्लोके वर्तन्ते ते सर्वे युष्माननुवर्तन्ताम् । ये तु मनुष्या अस्मिँल्लोके वर्तन्ते ते सर्वे मामनुवर्तन्ताम् । ये यूयं परकीयैः पितृभिः सहास्मिँल्लोके स्थितास्ते यूयं तेषां परकीयपितॄणां वसिष्ठा अतिशयेन निवास हेतवो भूयास्त । ये तु मनुष्या अस्मिँल्लोके वर्तन्ते तेषां सर्वेषामहं युष्मत्प्रसादादतिशयेन निवासहेतुर्भूयासम् । इत्येतं मन्त्रं नमस्कुर्वन्पठेत् । 
</details>

<details open><summary>विश्वास-प्रस्तुतिः</summary>

इत्य् आ॑ह।  
वसि॑ष्ठस् समा॒नाना॑म् भवति॒  
य ए॒वव्ँ वि॒द्वान् पि॒तृभ्य॑ᳵ क॒रोति॑ ।  
</details>

<details><summary>मूलम्</summary>

इत्य् आ॑ह।  
वसि॑ष्ठस् समा॒नाना॑म् भवति ।  
य ए॒वव्ँ वि॒द्वान् पि॒तृभ्य॑ᳵ क॒रोति॑ ।  
</details>

<details><summary>भट्टभास्कर-टीका</summary>

वसिष्ठो वसुमत्तमः एवं वेदिता यः पितृभ्यः करोति पिण्डपितृयज्ञं करोति ॥
</details>

<details><summary>सायण-टीका</summary>

यः पुमानेवं नमस्कारमत्रं विद्वान्पित्रर्थ पिण्डदानं करोति स एष समानानां मनुष्याणामतिशयेन निवासहेतुर्भवति । 
</details>

## फलम्
<details open><summary>विश्वास-प्रस्तुतिः</summary>

ए॒ष वै म॑नु॒ष्या॑णाय्ँ य॒ज्ञः ॥ 64 ॥  
दे॒वाना॒व्ँ वा इत॑रे य॒ज्ञाः ।  
</details>

<details><summary>मूलम्</summary>

ए॒ष वै म॑नु॒ष्या॑णाय्ँ य॒ज्ञः ॥ 64 ॥  
दे॒वाना॒व्ँ वा इत॑रे य॒ज्ञाः ।  
</details>

<details><summary>भट्टभास्कर-टीका</summary>

19 एष वा इति ॥ मनुष्यान् पितॄनुद्दिश्य करणात् मनुष्ययज्ञः ॥
</details>

<details><summary>सायण-टीका</summary>

पिण्डपितृयज्ञं प्रशंसति-  
एष वै मनुष्याणां यज्ञः (८.) देवानां वा इतरे यज्ञाः ।   

द्विविधानां पितॄणां मध्ये ये मनुष्याः पितरस्तेषामेव पिण्डपितृयज्ञः । ये तु देवास्तेषां दर्शपूर्णमासादिका इतरे यज्ञाः । 
</details>

<details open><summary>विश्वास-प्रस्तुतिः</summary>

तेन॒ वा ए॒तत् पि॑तृ-लो॒के **च॑रति** ।  
</details>

<details><summary>मूलम्</summary>

तेन॒ वा ए॒तत् पि॑तृलो॒के च॑रति ।  
</details>

<details><summary>सायण-टीका</summary>

तेन वा एतत्पितृलोके चरति ।  

तस्मादेतेन पिण्डपितृयज्ञेनैष पुरुषः पितृलोके चरति । 
</details>

## प्राजापत्यर्चा

<details open><summary>विश्वास-प्रस्तुतिः</summary>

यत् पि॒तृभ्य॑ᳵ **क॒रोति॒**  
स **ई॑श्व॒रᳶ प्रमे॑तोः**+++(=मर्तुं)+++ ।
</details>

<details><summary>मूलम्</summary>

यत्पि॒तृभ्य॑ᳵ क॒रोति॑ ।
स ई॑श्व॒रᳶ प्रमे॑तोः ।
</details>

<details><summary>भट्टभास्कर-टीका</summary>

20 तेन वा इत्यादि ॥ यत् अयं पितृभ्यः पिण्डपितृयज्ञं करोति तेन हेतुना एतत् एष पितृलोके चरति सृत इव भवति । क्रियाविशेषणं वा पितृलोके खल्वेतच्चरणं यदयं पितृभ्यः करोति ।  
ततः स एष प्रमेतोः ममर्तुं ईश्वरस्स्यात् । तस्मात् तत्परिहाराय प्राजापत्यया 'प्रजापते न त्वत्' इत्येतया ऋचा पुनरैति गार्हपत्यदेशं पुनरागच्छति ॥
</details>

<details><summary>सायण-टीका</summary>

अथ " प्रजापते न त्वदेतानि " इति मत्रेण गार्हपत्यदेशं प्रत्यागमनं विधत्ते -   

यत्पितृभ्यᳶ करोति । स ईश्वरᳶ प्रमेतोः ।    

यः पुमान्पित्रर्थमुक्तं कर्म करोति स पितृम्रियत्वात्सहसा मर्तुं सुसमर्थो भवति । 
</details>

<details open><summary>विश्वास-प्रस्तुतिः</summary>

प्रा॒जा॒प॒त्यय॒र्चा पुन॒र् **ऐति॑** ।  
य॒ज्ञो वै प्र॒जाप॑तिः ।
य॒ज्ञेनै॒व स॒ह पुन॒र् **ऐति॑** ।
**न प्र॒मायु॑को** भवति ।
</details>

<details><summary>मूलम्</summary>

प्राजाप॒त्यय॒र्चा पुन॒र् ऐति॑ ।  
य॒ज्ञो वै प्र॒जाप॑तिः ।
य॒ज्ञेनै॒व स॒ह पुन॒रैति॑ ।
न प्र॒मायु॑को भवति ।
</details>

<details><summary>भट्टभास्कर-टीका</summary>

21 यज्ञो वा इत्यादि ॥ गतम् ॥
</details>

<details><summary>सायण-टीका</summary>

प्राजापत्ययर्चा पुनरैति । यज्ञो वै प्रजापतिः । यज्ञेनैव सह पुनरैति । न प्रमायुको भवति ।  

तत्परिहाराय प्राजापत्यमत्रेण गार्हपत्यदेशं पुनरागच्छेत् । प्रजापतेर्यज्ञस्रष्टृत्वेन यज्ञरूपत्वाद्यज्ञेनैव सह पुनरागतो भवति । अतो न म्रियते ।  
</details>

<details open><summary>विश्वास-प्रस्तुतिः</summary>

पि॒तृ॒लो॒के वा ए॒तद् यज॑मानश् चरति ।
</details>

<details><summary>मूलम्</summary>

पि॒तृ॒लो॒के वा ए॒तद् यज॑मानश् चरति ।
</details>

<details><summary>सायण-टीका</summary>

एतदेव समकं पुनरागमनं प्रशंसति-   

पितृलोके वा एतद्यजमानश्चरति । यत्पितृभ्यᳶ करोति । स ईश्वर आर्तिमार्तोः । प्रजापतिस्त्वावैनं तत उन्नेतुमर्हतीत्याहुः ।   
</details>


<details open><summary>विश्वास-प्रस्तुतिः</summary>

यत् पि॒तृभ्य॑ᳵ **क॒रोति॒**  
स ई॑श्व॒र **आर्ति॒म् आर्तोः॑** ।+++(4)+++  
"प्र॒जाप॑ति॒स् त्वावैन॒न् तत॒ **उन्ने॑तुम् अर्ह॒ती**"त्य् **आ॑हुः** ।  
</details>

<details><summary>मूलम्</summary>

यत्पि॒तृभ्य॑ᳵ क॒रोति॑ ।
स ई॑श्व॒र आर्ति॒मार्तोः॑ ।
"प्र॒जाप॑ति॒स् त्वावैन॒न् तत॒ उन्ने॑तुम् अर्ह॒ती"त्य् आ॑हुः ।  
</details>

<details><summary>भट्टभास्कर-टीका</summary>

22 आर्तिमार्तोः आर्तिं गन्तुं व्यसने पतितुं ईश्वरः स्यात् । तत्र प्रजापतिरेव खलु एनं तत आर्तेः उन्नेतुं उद्धर्तुं अर्हति शक्नोति ॥
</details>

<details><summary>सायण-टीका</summary>

पितृभ्यः करोतीति यदस्त्येतेन यजमानः पितृलोक एव संचरति । अतः स यजमानो मनुष्यलोके निस्पृहत्वादत्र पीडां प्राप्तुं प्रभवति । तमेनं प्रजापतिरेव तत आर्तेरुद्धर्तुमर्हतीत्येवमभिज्ञा आहुः । 
</details>


<details open><summary>विश्वास-प्रस्तुतिः</summary>

यत् प्रा॑जाप॒त्यय॒र्चा पुन॒र् **ऐति॑**  
प्र॒जाप॑तिर् ए॒वैन॒न् तत॒ **उन्न॑यति** ।  
**नार्ति॒म् आर्च्छ॑ति॒** यज॑मानः ॥ 65 ॥  
</details>

<details><summary>मूलम्</summary>

यत्प्रा॑जाप॒त्यय॒र्चा पुन॒रैति॑ ।  
प्र॒जाप॑तिरे॒वैन॒न्तत॒ उन्न॑यति ।  
नार्ति॒म् आर्च्छ॑ति॒ यज॑मानः ॥ 65 ॥  
</details>

<details><summary>भट्टभास्कर-टीका</summary>

23 यदित्यादि ॥ गतम् ॥

इति श्री भट्टभास्करमिश्रविरचिते यजुर्वेदभाष्ये प्रथमेऽष्टके तृतीयप्रपाठके दशमोऽनुवाकः ॥
तृतीयः प्रश्नस्समाप्तः ॥  

</details>

<details><summary>सायण-टीका</summary>

अतः प्राजापत्यमत्रेणाऽऽगच्छन्तं प्रजापतिरुद्धरति । सोऽप्याति न प्राप्नोति । 
</details>
