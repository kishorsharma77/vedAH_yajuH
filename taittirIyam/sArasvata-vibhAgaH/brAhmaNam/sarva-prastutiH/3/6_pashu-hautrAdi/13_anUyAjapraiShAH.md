---
title: १३  अनूयाजप्रैषाः
unicode_script: devanagari

---
<details open><summary>विश्वास-प्रस्तुतिः</summary>

दे॒वम्ब॒र्हिस्सु॑दे॒वन्दे॒वैस्स्यात्सु॒वीरव्ँ॑ वी॒रैर् ..  
वस्तो॑र्वृ॒ज्येत ..  
अ॒क्तोᳶ प्रभ्रि॑ये॒त ..  
अत्य॒न्यान्रा॒या ब॒र्हिष्म॑तो मदेम ..  
वसु॒वने॑ वसु॒धेय॑स्य वेतु॒ यज॑ ।   
</details>

<details><summary>मूलम्</summary>

दे॒वम्ब॒र्हिस्सु॑दे॒वन्दे॒वैस्स्यात्सु॒वीरव्ँ॑ वी॒रैर् ..  
वस्तो॑र्वृ॒ज्येत ..  
अ॒क्तोᳶ प्रभ्रि॑ये॒त ..  
अत्य॒न्यान्रा॒या ब॒र्हिष्म॑तो मदेम ..  
वसु॒वने॑ वसु॒धेय॑स्य वेतु॒ यज॑ ।   
</details>

<details><summary>भट्टभास्कर-टीका</summary>

1अनूयाजप्रैषाः - देवं बर्हिरित्याद्याः ॥ देवं देवनशीलं बर्हिः बर्हिराधारोऽग्निः देवैः सुदेवं सुतृप्तदेवं यागद्वारेणास्तु । यद्वा - देवैस्सह सुदेवं शोभनदानमस्तु, वीरैश्च पुत्रादिभिः अस्मभ्यं देयैः सुवीरं शोभनपुत्रादिकमस्तु । वस्तोः देवानां वासाय वृज्येत लूयेत नित्यं, न वृधा वेद्यामाच्छादनाय । इडभावश्छान्दसः । अक्तोः स्रुचां हविषां वा अभिव्यक्तये प्रभ्रियेत संह्रियेत धार्येत नित्यम् । यद्वा - वस्तोः अहनि वृज्येत लूयेत । अक्तोः रात्रौ प्रभ्रियेत संह्रियेत । यथोक्तप्रतिपत्तिकमस्तु । अस्य बर्हिर्देवस्य प्रसादात् अन्यान् बर्हिष्मतः इतरान्यागयुक्तान् पुरुषान् राया धनेन अतिक्रम्य मदेम हृष्याम । वसुधेयस्य धनप्रदातुर्देवस्य वसुवने धनप्रदानाय वेतु आज्यं पिबतु । यज तदर्थं हे होतः! याज्यां पठ ॥
</details>

<details open><summary>विश्वास-प्रस्तुतिः</summary>

दे॒वीर्द्वार॑स्सङ्घा॒ते वि॒ड्वीर्याम॑ञ्छिथि॒रा ध्रु॒वा दे॒वहू॑तौ व॒त्स ई॑मेना॒स्तरु॑ण॒ आमि॑मीयात् कुमा॒रो वा॒ नव॑जातो॒ ..  
मैना॒ अर्वा॑ रे॒णुक॑काट॒ᳶ पृण॑ग् ..
वसु॒वने॑ वसु॒धेय॑स्य वियन्तु यज॑ ।   
</details>

<details><summary>मूलम्</summary>

दे॒वीर्द्वार॑स्सङ्घा॒ते वि॒ड्वीर्याम॑ञ्छिथि॒रा ध्रु॒वा दे॒वहू॑तौ व॒त्स ई॑मेना॒स्तरु॑ण॒ आमि॑मीयात् कुमा॒रो वा॒ नव॑जातो॒ ..  
मैना॒ अर्वा॑ रे॒णुक॑काट॒ᳶ पृण॑ग् ..
वसु॒वने॑ वसु॒धेय॑स्य वियन्तु यज॑ ।   
</details>

<details><summary>भट्टभास्कर-टीका</summary>

2देवीर्द्वार इति ॥ देवनशीलाः द्वारः संघाते संयोजने पिधानकाले विड्वीः विड्व्यः दृढाः । वीडेः छान्दसं ह्रस्वत्वम् । 'वीतो गुणवचनात्' इति ङिषि 'वा छन्दसि' इति पूर्वसवर्णदीर्घत्वम् । यामन् यामे निर्गमनकाले शिथिराः शिथिलाः शिथिलकवाटत्वात् । ध्रुवा नित्यप्रवृत्ता देवहूतौ देवानामाह्वाने एताः द्वारः वत्सो वा तरुणः कुमारो वा नवजातः जातमात्रः आ मिमीयात् आगत्य प्रविशेत् महावकाशत्वात् सर्वेषां प्रवेशमनु मन्यन्ते, न तु कश्चिदुपहन्यत इति, मानेन प्रवेशो लक्ष्यते । ईमिति चार्थे । यद्वा - ईमिति प्रश्ने, किं वत्सादिः कश्चिदपि एना आमिमीयात् आयात् आगत्य परिछिन्द्यात् आगत्य किं वा हिंस्यात् तस्मात् एना एवंगुणाः अर्वा पाप रेणुककाटः धूर्तः । यद्वा - अर्वा अकुशलः रेणुककाटः रेणूकृत्य दारणो विक्षेप्ता धुरणः । यद्वा - अर्वा अश्वः रोगुककाटः दुर्दान्तः अविधेयाः एता द्वारो मा पृणक् मा पृणक्तु आभिः संपृक्तो मा भूत् । पृची संपर्के, रौधादिकः, लङि लुङ्येव वा विकरणव्यत्ययेन श्नम् । वसुवन इत्यादि । गतम् ॥ वियन्त्विति विशेषः ॥

- वसुधेयस्य धनप्रदातुर्देवस्य वसुवने धनप्रदानाय वेतु आज्यं पिबतु । यज तदर्थं हे होतः! याज्यां पठ ॥
</details>

<details open><summary>विश्वास-प्रस्तुतिः</summary>

दे॒वी उ॒षासा॒नक्ताऽद्या॒स्मिन्य॒ज्ञे प्र॑य॒त्य॑ह्वेता॒म् ..  
अपि॑ नू॒नन्दैवी॒र्विश॒ᳶ प्राया॑सिष्टाँ॒ सुप्री॑ते॒ सुधि॑ते ..  
वसु॒वने॑ वसु॒धेय॑स्य वीताय्ँ॒यज॑ ।   
</details>

<details><summary>मूलम्</summary>

दे॒वी उ॒षासा॒नक्ताऽद्या॒स्मिन्य॒ज्ञे प्र॑य॒त्य॑ह्वेता॒म् ..  
अपि॑ नू॒नन्दैवी॒र्विश॒ᳶ प्राया॑सिष्टाँ॒ सुप्री॑ते॒ सुधि॑ते ..  
वसु॒वने॑ वसु॒धेय॑स्य वीताय्ँ॒यज॑ ।   
</details>

<details><summary>भट्टभास्कर-टीका</summary>

3देवी उषासा नक्तेति । । देवनशीले उषासा नक्ता अहश्च रात्रिश्च अद्य अस्मिन्नहनि अस्मिन् यज्ञे पशुयागे प्रयती प्रवर्तमाने अविच्छेदेन वर्तमाने अह्वेतां देवादीनाह्वातव्यानह्वयेताम् । छान्दसे लुडि; 'लिपि सिचि ह्वश्च' इत्यङ् । अपिनूनमिति अभिमतसिद्ध्युद्भावने । एते अहोरात्रे दैवीः विशः देवसम्बन्धिनीरपि प्रजा नूनं प्रायासिष्टां आह्वातुं तत्सकाशमपि प्रयाताम् । तत्किं नाम न साधयत एते । 'देवाद्यञञौ' इत्यञ्, यातेः छान्दसे लुङि 'यमरमनमाताम्' इति सगिटौ । सुप्रीते स्वयं च सुष्ठु प्रीते न तु वैमुख्यं भजमाने सुधिते सुष्ठु प्रारब्धनिर्वहणपरे च भूत्वा प्रायासिष्टां ननूमिति । 'सुधितवसुधित' इति निपात्यते । वसुवन इत्यादि । गतम् । वीतामिति विशेषः ॥

- वसुधेयस्य धनप्रदातुर्देवस्य वसुवने धनप्रदानाय वेतु आज्यं पिबतु । यज तदर्थं हे होतः! याज्यां पठ ॥
</details>

<details open><summary>विश्वास-प्रस्तुतिः</summary>

दे॒वी जोष्ट्री॒ वसु॑धिती॒ ययो॑र॒न्याऽघा द्द्वेषाँ॑सि यू॒यव॒दान्याव॑क्ष॒द् ..  
वसु॒ वार्या॑णि॒ यज॑मानाय ..   
वसु॒वने॑ वसु॒धेय॑स्य वीताय्ँ॒यज॑ ।   
</details>

<details><summary>मूलम्</summary>

दे॒वी जोष्ट्री॒ वसु॑धिती॒ ययो॑र॒न्याऽघा द्द्वेषाँ॑सि यू॒यव॒दान्याव॑क्ष॒द् ..  
वसु॒ वार्या॑णि॒ यज॑मानाय ..   
वसु॒वने॑ वसु॒धेय॑स्य वीताय्ँ॒यज॑ ।   
</details>

<details><summary>भट्टभास्कर-टीका</summary>

4देवी जोष्ट्री इति ॥ देव्यौ जोष्ट्र्यौ जोषयित्र्यौ यजमानानां विघ्ननिवारणेन अभिमतफलप्रापणेन च । तदेवाह - वसुधिती वसु यज्ञफलं तस्य दात्र्यौ, कर्तरि क्तिच्, दासीभारादिर्द्रष्टव्यः । यद्बा - वसूनि धितीनि देयानि ययोरिति कर्मणि क्तिनि बहुव्रीहिः । 'सुधितवसुधित' इति हिभावाभावः । ययोर्मध्ये अन्या एका अघा पापानि द्वेषांसि द्वेष्याणि च रक्षःप्रभृतीनि युयवत् पृथक्कुर्यात् नाशयेत् । यौतेर्लैटि अडागमः, शपः श्लुः, मध्योदात्तत्वं छान्दसम् । यद्वा - विकरणव्यत्ययेन शश्च क्रियते, 'छन्दस्युभयथा ' इत्यार्धधातुकत्वेन ङित्त्वाभावात् गुणः, 'एकान्याभ्याम्' इति निघाताभावः । ययोश्च अन्या एका वसूनि धनानि वार्याणि वरणीयानि यजमानाय आवक्षत् वहति । 'सिब्बहुलं लेटि' इति सिप्, 'ईडवन्द' इति ण्यदन्तस्य आद्युदात्तत्वम् । वसुवन इत्यादि । गतम् ॥

 - वसुधेयस्य धनप्रदातुर्देवस्य वसुवने धनप्रदानाय वेतु आज्यं पिबतु । यज तदर्थं हे होतः! याज्यां पठ ॥
</details>

<details open><summary>विश्वास-प्रस्तुतिः</summary>

दे॒वी ऊ॒र्जाहु॑ती॒ इष॒मूर्ज॑म॒न्याव॑क्ष॒त्सग्धिँ॒ सपी॑तिम॒न्या ..   
नवे॑न॒ पूर्व॒न्दय॑माना॒स्स्याम॑ पुरा॒णेन॒ नव॒न्तामूर्ज॑मू॒र्जाहु॑ती ऊ॒र्जय॑माने अधाताव्ँ ..  
वसु॒वने॑ वसु॒धेय॑स्य वीताय्ँ॒यज॑ ।   
</details>

<details><summary>मूलम्</summary>

दे॒वी ऊ॒र्जाहु॑ती॒ इष॒मूर्ज॑म॒न्याव॑क्ष॒त्सग्धिँ॒ सपी॑तिम॒न्या ..   
नवे॑न॒ पूर्व॒न्दय॑माना॒स्स्याम॑ पुरा॒णेन॒ नव॒न्तामूर्ज॑मू॒र्जाहु॑ती ऊ॒र्जय॑माने अधाताव्ँ ..  
वसु॒वने॑ वसु॒धेय॑स्य वीताय्ँ॒यज॑ ।   
</details>

<details><summary>भट्टभास्कर-टीका</summary>

5देवी ऊर्जाहुती इत्यादि ॥ देव्यौ ऊर्जाहुत्यौ ऊर्जा रसस्य भावयित्र्यौ । पूर्ववत्पररूपे आकारोपजनश्च । हविषां निर्वोढ्र्यौ उच्येते । ययोः अन्या एका इषं अन्नं ऊर्जं रसं च देवेभ्यः वक्षत् वहति प्रापयति आवहति उत्पादयति वा । पूर्ववत् लेटि सिप् । ययोश्च अन्या सग्धिं सहाशनं सपीतिं सहपानं च देवानां वक्षदित्येव । चमकेषु पदे व्याख्याते ।   

इदानीमात्मार्थमप्यूर्जं प्रार्थयते - नवेन व्रीह्यादिना सहैव पूर्वं पुराणव्रीह्यादिकं दयमानाः रक्षन्तः कुसूलादिषु स्थापयन्तः । यद्वा - दयमानाः दधानाः ब्राह्मणादिभ्यः सहैव ददानाः स्याम त्वत्प्रसादादिति यावत् । नवोत्पत्तिपर्यन्तं अक्षीणपुराणधान्याः पुराणदायिन एव स्याम, तथा पुराणेन धान्येन सहैव नवं धान्यं दयमानाः स्याम, सत्स्वेव पुराणेषु नवं दयमानाः स्याम, पुराणेषु क्षीणेषु लवितारो मा भूमेति यावत् । 'चादिलोपे विभाषा' इति निघाताभावः । तां तादृशीं उपर्युपर्युपचीयमानबहुदिधनवपुराणधान्यपूर्णमहाकुसूलशतसंकटग्रहोपग्रहव्यापिनीं ऊर्जं अन्नं व्रीह्यादिलक्षणं ऊर्जाहुती दैव्यौ अस्मभ्यं अधातां दत्तां ऊर्जयमाने सर्वस्य लोकस्य ऊर्जं अन्नं कुर्वाणे । 'तत्करोति' इति णिच् । 'प्रकृत्यैकाच्' इति प्रकृतिभावः । दधातेः छान्दसे लुङि 'गातिस्था' इति सिचो लुक् । वसुवन इत्यादि । गतम् ॥

-  वसुधेयस्य धनप्रदातुर्देवस्य वसुवने धनप्रदानाय वेतु आज्यं पिबतु । यज तदर्थं हे होतः! याज्यां पठ ॥
</details>

<details open><summary>विश्वास-प्रस्तुतिः</summary>

दे॒वा दैव्या॒ होता॑रा॒ नेष्टा॑रा॒ पोता॑रा ह॒ताघ॑शँसावाभ॒रद्व॑सू ..  
वसु॒वने॑ वसु॒धेय॑स्य वीताय्ँ॒यज॑ ।   
</details>

<details><summary>मूलम्</summary>

दे॒वा दैव्या॒ होता॑रा॒ नेष्टा॑रा॒ पोता॑रा ह॒ताघ॑शँसावाभ॒रद्व॑सू ..  
वसु॒वने॑ वसु॒धेय॑स्य वीताय्ँ॒यज॑ ।   
</details>

<details><summary>भट्टभास्कर-टीका</summary>

6देवा दैव्येति ॥ देवा देवनशीलौ दैव्या देवानां संबन्धिनौ होतारौ नेष्टारौ नेतारौ यज्ञस्य पोतारौ शोधयितारौ । सर्वत्र 'सुपां सुलुक्' इत्याकारः । हताघशंसौ हता अघशंसा पापबुद्धयः याभ्यां तादृशौ आभरद्वसू आह्रियमाणधनौ । व्यत्ययेन कर्मणि कर्तृप्रत्ययः । यद्वा - वसुनः आहर्तारौ, पूर्वापरविनिमयः छान्दसः । वसुवन इत्यादि । गतम् ॥

- वसुधेयस्य धनप्रदातुर्देवस्य वसुवने धनप्रदानाय वेतु आज्यं पिबतु । यज तदर्थं हे होतः! याज्यां पठ ॥
</details>

<details open><summary>विश्वास-प्रस्तुतिः</summary>

दे॒वीस्ति॒स्रस्ति॒स्रो दे॒वीरिडा॒ सर॑स्वती॒ भार॑ती॒ द्याम्भार॑त्यादि॒त्यैर॑स्पृक्ष॒त् सर॑स्वती॒मँ रु॒द्रैर्य॒ज्ञमा॑वीद्‌ ..  
इ॒हैवेड॑या॒ वसु॑मत्या सध॒माद॑म्मदेम ...  
वसु॒वने॑ वसु॒धेय॑स्य वियन्तु॒ यज॑ ।    
</details>

<details><summary>मूलम्</summary>

दे॒वीस्ति॒स्रस्ति॒स्रो दे॒वीरिडा॒ सर॑स्वती॒ भार॑ती॒ द्याम्भार॑त्यादि॒त्यैर॑स्पृक्ष॒त् सर॑स्वती॒मँ रु॒द्रैर्य॒ज्ञमा॑वीद्‌ ..  
इ॒हैवेड॑या॒ वसु॑मत्या सध॒माद॑म्मदेम ...  
वसु॒वने॑ वसु॒धेय॑स्य वियन्तु॒ यज॑ ।    
</details>

<details><summary>भट्टभास्कर-टीका</summary>

7देवीस्तिस्र इति ॥ देव्यः तिस्रः इडा सरस्वती भारती च, ताः सर्वदा तिस्रः संभूय देवीः देव्यः दीव्यन्त्यः । तासु मध्ये भारती देवी आदित्यैस्सह द्यां द्युस्थानं लोकं अस्पृक्षत् स्पृशतु हविर्भिः देवांस्तर्पयतु । छान्दसे लुङि 'शल इगुपधात्' इति क्सः । सरस्वती देवी रुद्रैस्सह इमं यज्ञं आवीत् अवतु रक्षतु अत्रैव स्थित्वा यज्ञं निर्वर्तयतु । अथ इडया देव्या वसुमत्या वसुभिः तद्वत्या सधमादं सहस्थानमदं यथातथा । यद्वा - सह मदित्वा मदित्वा मदेम माद्येम । 'लिङ्याशिष्यङ्' । इहैव यज्ञे यज्ञफलेन अस्मान् योजयत्विति । वसुवन इत्यादि । गतम् ॥  
- वसुधेयस्य धनप्रदातुर्देवस्य वसुवने धनप्रदानाय वेतु आज्यं पिबतु । यज तदर्थं हे होतः! याज्यां पठ ॥
</details>

<details open><summary>विश्वास-प्रस्तुतिः</summary>

दे॒वो नरा॒शँस॑स्त्रिशी॒र्षा ष॑ड॒क्षश्श॒तमिदे॑नँ शितिपृ॒ष्ठा आद॑धति ..   
स॒हस्र॑मी॒म्प्रव॑हन्ति ..  
मि॒त्रावरु॒णेद॑स्य हो॒त्रमर्ह॑तो॒ बृह॒स्पति॑स्स्तो॒त्रम॒श्विनाऽऽ ध्व॑र्यवव्ँ ..  
वसु॒वने॑ वसु॒धेयस्य॑ वेतु॒ यज॑ ।   
</details>

<details><summary>मूलम्</summary>

दे॒वो नरा॒शँस॑स्त्रिशी॒र्षा ष॑ड॒क्षश्श॒तमिदे॑नँ शितिपृ॒ष्ठा आद॑धति ..   
स॒हस्र॑मी॒म्प्रव॑हन्ति ..  
मि॒त्रावरु॒णेद॑स्य हो॒त्रमर्ह॑तो॒ बृह॒स्पति॑स्स्तो॒त्रम॒श्विनाऽऽ ध्व॑र्यवव्ँ ..  
वसु॒वने॑ वसु॒धेयस्य॑ वेतु॒ यज॑ ।   
</details>

<details><summary>भट्टभास्कर-टीका</summary>

8देवो नराशंस इति ॥ देवनशीलो नरैः शंसनीयः यज्ञात्मा त्रिशीर्षा त्रिभिस्सवनैः प्रदानैः तद्वान्, निरुदकादित्वादुत्तरपदान्तोदात्तत्वम् । षडक्षः षड्भिरक्षस्थानीयैः ऋतुभिः तद्वान् ऋतुग्रहाभिप्रायं वा, सतिशिष्टः समासान्तस्स्वरः प्रवर्तते । 'बहुव्रीहौ सक्थ्यक्ष्णोः' इति षच् । शतमित् शतमेव बह्व्यः शितिपृष्ठाः शुक्लपृष्ठाः दक्षिणाः शुक्लधनात्मिका एनं यज्ञं आदधति आभिमुख्येन धारयन्ति, सहस्रमीं सहस्रमे दक्षिणाः एनं प्रवहन्ति फलसाधनसमर्थं कुर्वन्ति कस्यचित्सहस्रदक्षिणत्वात् यज्ञजात्यभिप्रायेणोच्यते । 'शितेर्नित्या बह्वच्' इत्युत्तरपदान्तोदात्तत्वम् । मित्रावरुणावेव, 'देवताद्वन्द्वे च' इति द्व्युदात्तत्वम् । अस्य यज्ञस्य होत्रं हवनं होतृत्वं अर्हतः नान्यः, बृहस्पतिरेव स्तोत्रं स्तवं औद्गात्रमर्हतीति । 'चादिलोपे विभाषा' इत्याख्यातं न निहन्यते । अश्विनावेव आध्वर्यवं अध्वर्योः कृत्यं अर्हतः । उत्सादित्वादङ् । वसुवन इति । गतम् ॥

- वसुधेयस्य धनप्रदातुर्देवस्य वसुवने धनप्रदानाय वेतु आज्यं पिबतु । यज तदर्थं हे होतः! याज्यां पठ ॥
</details>

<details open><summary>विश्वास-प्रस्तुतिः</summary>

दे॒वो वन॒स्पति॑र्व॒र्षप्रा॑वा घृ॒तनि॑र्णि॒ग्द्यामग्रे॒णास्पृ॑क्ष॒द् ..   
आन्तरि॑क्ष॒म्मध्ये॑नाप्राᳶ पृथि॒वीमुप॑रेणादृँहीद् ..   
वसु॒वने॑ वसु॒धेय॑स्य वेतु॒ यज॑ ।   
</details>

<details><summary>मूलम्</summary>

दे॒वो वन॒स्पति॑र्व॒र्षप्रा॑वा घृ॒तनि॑र्णि॒ग्द्यामग्रे॒णास्पृ॑क्ष॒द् ..   
आन्तरि॑क्ष॒म्मध्ये॑नाप्राᳶ पृथि॒वीमुप॑रेणादृँहीद् ..   
वसु॒वने॑ वसु॒धेय॑स्य वेतु॒ यज॑ ।   
</details>

<details><summary>भट्टभास्कर-टीका</summary>

9देवो वनस्पतिरिति ॥ देवनशलिः वनस्पतिः वर्षप्रावा वर्षस्य प्रापयिता यागद्वारेण । प्रपूर्वादवतेः 'गतिकारकयोरपि' इत्यसुन्, पूर्वपदप्रकृतिस्वरत्वं च । यद्वा - वर्षस्य प्रावा पूरयिता । 'आतो मनिन्' इति प्रातेर्वनिप्, दासीभारादिर्द्रष्टव्यः । घृतनिर्णिक् घृतस्य उदकस्य हेतुभूतं रूपमस्येति । यद्वा - उदकेन निर्वर्तितरूपः घृतस्य वा निर्णेक्ता शोधयिता समर्थयिता । दासीभारादिरेव । द्यां द्युलोकं अग्रेण अस्पृक्षत् स्पृशत्विति यावत् । लुङि पूर्ववत् क्सः । मध्येनान्तरिक्षमाप्राः आपूरयतु, रक्षार्थं व्याप्नोतु । प्रा पूरणे, लुङि पुरुषव्यत्ययः, 'मन्त्रे घस' इति च्छेर्लुक् । उपरेण मूलेन अतष्टप्रदेशेन पृथिवीं अदृंहीत् स्तम्भयतु । वसुवन इत्यादि । गतम् ॥
- वसुधेयस्य धनप्रदातुर्देवस्य वसुवने धनप्रदानाय वेतु आज्यं पिबतु । यज तदर्थं हे होतः! याज्यां पठ ॥
</details>

<details open><summary>विश्वास-प्रस्तुतिः</summary>

दे॒वम्ब॒र्हिर्वारि॑तीनान्नि॒धे धा॑ऽसि॒ ..  
प्रच्यु॑तीना॒मप्र॑च्युतन्निकाम॒धर॑णम्पुरुस्पा॒र्हय्ँयश॑स्वदे॒ना ब॒र्हिषा॒ऽन्या ब॒र्हीँष्य॒भि ष्या॑म ..  
वसु॒वने॑ वसु॒धेय॑स्य वेतु॒ यज॑ ।   
</details>

<details><summary>मूलम्</summary>

दे॒वम्ब॒र्हिर्वारि॑तीनान्नि॒धे धा॑ऽसि॒ ..  
प्रच्यु॑तीना॒मप्र॑च्युतन्निकाम॒धर॑णम्पुरुस्पा॒र्हय्ँयश॑स्वदे॒ना ब॒र्हिषा॒ऽन्या ब॒र्हीँष्य॒भि ष्या॑म ..  
वसु॒वने॑ वसु॒धेय॑स्य वेतु॒ यज॑ ।   
</details>

<details><summary>भट्टभास्कर-टीका</summary>

10देवं बर्हिरिति ॥ देवनशीलं बर्हिः बर्हयितृ वर्धयितृ वारितीनां उदकगतीनां यागद्वारेण उदकप्राप्तिहेतुः । निधे निदानार्थं अविचलितावस्थानार्थम् । क्विप्यातो लोपः, उदात्तनिवृतिस्वरेण विभक्तेरुदात्तत्वम् । यद्वा - कृत्यार्थे केप्रत्ययः । धासि ददाति हवींषि । पुरुषव्यत्ययः, वेत्वित्यनेन सामानाधिकरण्यात्, शपो लुक् । यद्वा - वारितीनां निधानाय दधाति । प्रच्युतीनां प्रच्युतिमतां अन्येषां शुष्यतां मध्ये स्वयं अप्रच्युतं अप्रच्युतिकम् । यद्वा - तेषामप्रच्युतहेतुः । निकामधरणं स्वेच्छया धारयितृ पर्याप्तं वा धारणाय पुरुस्पार्हं पुरुभिस्स्पृहणीयम् । विकारः छान्दसः । यशस्वत् यशस्करं उदकहेतुर्वा । एना एतेन महानुभावेन बर्हिषा अन्यानि बर्हींषि बर्हिष्मतो यजमानान् अभिष्याम अभिभवेम । 'उपसर्गप्रादुर्भ्यां' इति षत्वम् । वसुवन इत्यादि । गतम् ॥

-  वसुधेयस्य धनप्रदातुर्देवस्य वसुवने धनप्रदानाय वेतु आज्यं पिबतु । यज तदर्थं हे होतः! याज्यां पठ ॥
</details>

<details open><summary>विश्वास-प्रस्तुतिः</summary>

दे॒वो अ॒ग्निस्स्वि॑ष्ट॒कृत्सु॒द्रवि॑णा म॒न्द्रᳵ क॒विस्स॒त्यम॑न्माऽऽय॒जी होता॒ ..  
होतु॑र्होतु॒राय॑जीया॒न् ..  
अग्ने॒ यान्दे॒वानया॒ड् ..  
याँ अपि॑प्रे॒र् ...  
ये ते॑ हो॒त्रे अम॑त्सत॒ ..  
ताँ स॑स॒नुषीँ॒ होत्रा॑न्देवङ्ग॒मान्दि॒वि दे॒वेषु॑ य॒ज्ञमेर॑ये॒मँ स्वि॑ष्ट॒कृच्चाग्ने॒ होताऽभू॑र् ...  
वसु॒वने॑ वसु॒धेय॑स्य नमोवा॒के वीहि॒ यज॑ ॥33॥  
</details>

<details><summary>मूलम्</summary>

दे॒वो अ॒ग्निस्स्वि॑ष्ट॒कृत्सु॒द्रवि॑णा म॒न्द्रᳵ क॒विस्स॒त्यम॑न्माऽऽय॒जी होता॒ ..  
होतु॑र्होतु॒राय॑जीया॒न् ..  
अग्ने॒ यान्दे॒वानया॒ड् ..  
याँ अपि॑प्रे॒र् ...  
ये ते॑ हो॒त्रे अम॑त्सत॒ ..  
ताँ स॑स॒नुषीँ॒ होत्रा॑न्देवङ्ग॒मान्दि॒वि दे॒वेषु॑ य॒ज्ञमेर॑ये॒मँ स्वि॑ष्ट॒कृच्चाग्ने॒ होताऽभू॑र् ...  
वसु॒वने॑ वसु॒धेय॑स्य नमोवा॒के वीहि॒ यज॑ ॥33॥  
</details>

<details><summary>भट्टभास्कर-टीका</summary>

11देवो अग्निरिति ॥ इष्टिहौत्रे व्याख्यातम् । नमोवाके वीहि यजेति विशेषः । हे अग्ने! वसुवने लाभाय लब्धस्य च धारणाय अन्नस्य च पक्तृत्वाय अस्माकं इदं आज्यं वीहि पिब । होतस्त्वमपि यजेति ॥



- सु॒द्रवि॑णा म॒न्द्रᳵ क॒विः ।  
दे॒वो अ॒ग्निस्स्वि॑ष्ट॒कृत् ।  
स॒त्यम॑न्माय॒जी होता॑ ।  
होतु॑र्होतु॒राय॑जीयान् ।  
अग्ने॒ यान्दे॒वानया॑ट् ।  

- सुद्रविणाः शोभनधनः सकारान्तं शब्दान्तरमिदम् । मन्द्रः मन्दनशीलः मन्दयिता वा सर्वेषां, कविः क्रान्तदशनः, सत्यमन्मा सत्यमनसः, अमोघमतिः, आयजी मर्यादया यथाविधानं‍ यष्टा, होतुर्होतुः सर्वस्मात् अन्यस्माद्धोतुः आयजीयान् अतिशयेनायष्टा, 'तुश्छदसि' इति आयष्टृशब्दात् ईयसुन् । हे अग्ने! ईदृशस्त्वं यान् देवान् अयाट् अयाक्षीः । पूर्वदिडभावो वृद्धिश्च । यानित्यस्य रुत्वानुनासिकावुक्तौ ।   


- याँ अपि॑प्रेः ।  
ये ते॑ हो॒त्रे अम॑त्सत ।  
ताँ स॑स॒नुषीँ॒ होत्रा॑न्देवङ्ग॒माम् ।  
दि॒वि दे॒वेषु॑ य॒ज्ञमेर॑ये॒मम् ।  



- याँ अपि॑प्रे॒र् ये ते॑ हो॒त्रे अम॑त्सत॒ ताँ स॑स॒नुषीँ॒ होत्रा॑न्देवङ्ग॒मान् दि॒वि दे॒वेषु॑ य॒ज्ञमेर॑ये॒मम् ।   

  -  टीका यांश्च देवान् अपिप्रेः अप्रीणयः । प्रीणतेर्लङि 'बहुलं छन्दसि' इति शपः श्लुः । ये च ते तव होत्रे होतृकृत्ये याजमाने अमत्सत अमाद्यन् तेषु देवेषु दिवि स्थितेषु तां त्वदीयां ससजुषीं हवींषि देवेभ्यो दत्तवतीम् । सनेतेः लिटः क्वसुरादेशः । होत्रां होतृकृत्यां देवंगमां देवानेव गच्छन्तीम् । 'गमश्च ' इति खच् । तां इमां एरय आभिमुख्येन प्रापय, इमं च यज्ञं एरय देवानां भोगाय कुरु ।   
  
- स्वि॒ष्ट॒कृच्चाग्ने॒ होताऽभूः॑ ।   
  - टीका
हे अग्ने! स्विष्टकृत् शोभनयजनकारी च होता अभूः अभवः छान्दसो लुङ् । 'चवायोगे प्रथमा' इति निघाताभावे आट उदात्तत्वम् ।   

इति तैत्तिरीयब्राह्मणे तृतीये षष्ठे पशुहौत्रे त्रयोदशोऽनुवाकः ॥  

</details>