---
title: ०४
unicode_script: devanagari
---


<details><summary>मूलम्</summary>

यᳶ पि॒तुर॑नु॒जाया᳚ᳶ पु॒त्रः ।  
स पु॒रस्ता᳚न्नयति ।  
यो मा॒तुर॑नु॒जाया᳚ᳶ पु॒त्रः ।  
स प॒श्चान्न॑यति ।  
</details>

<details open><summary>विश्वास-प्रस्तुतिः</summary>

यᳶ पि॒तुर॑नु॒जाया᳚ᳶ पु॒त्रस् स पु॒रस्ता᳚न्नयति ।  
यो मा॒तुर॑नु॒जाया᳚ᳶ पु॒त्रस् स प॒श्चान्न॑यति ।  
</details>

<details><summary>मूलम्</summary>

यᳶ पि॒तुर॑नु॒जाया᳚ᳶ पु॒त्रस् स पु॒रस्ता᳚न्नयति ।  
यो मा॒तुर॑नु॒जाया᳚ᳶ पु॒त्रस् स प॒श्चान्न॑यति ।  
</details>

<details><summary>भट्टभास्कर-टीका</summary>

आनयन्ति ततश्श्वानं यजमानस्य पूरुषाः ।  
विष्वग्बन्धेन बद्धाङ्गं चतुरक्षं विवक्षितम् ॥   


अक्ष्णोरुपरि यश्श्वेतबिन्दुद्वितयलाच्छितः ।  
तं समाचक्षते श्वानं चतुरक्षं विचक्षणाः ॥   


1तदानयनप्रकारमाह - यः पितुरिति ॥ पितुः अनुजा अवरजा तस्याः पुत्रः पुरस्तात् अग्रे नयति कर्षति मातुरनुजायाः पुत्रः पश्चात्कर्षति । एवं विष्वग्गतिकं श्वानं कर्षन्तौ पैतृष्वसेयमातृष्वसेयौ अस्मात् यजमानात् पाप्मानं विष्वञ्चं विवृहतः विश्लेषयतः ।  
</details>

<details open><summary>विश्वास-प्रस्तुतिः</summary>

विष्व॑ञ्चमे॒वास्मा᳚त्पा॒प्मान॒व्ँविवृ॑हतः ।  
यो अर्व॑न्त॒ञ्जिघाꣳ॑सति॒ तम॒भ्य॑मीति॒ वरु॑ण॒ इति॒ श्वान॑ञ्चतुर॒ख्षम्प्रसौ॑ति ।  
प॒रो मर्त॑ᳶ प॒रश्श्वेति॒ शुन॑श्चतुर॒ख्षस्य॒ प्रह॑न्ति ।  
</details>

<details><summary>मूलम्</summary>

विष्व॑ञ्चमे॒वास्मा᳚त्पा॒प्मान॒व्ँविवृ॑हतः ।  
यो अर्व॑न्त॒ञ्जिघाꣳ॑सति॒ तम॒भ्य॑मीति॒ वरु॑ण॒ इति॒ श्वान॑ञ्चतुर॒ख्षम्प्रसौ॑ति ।  
प॒रो मर्त॑ᳶ प॒रश्श्वेति॒ शुन॑श्चतुर॒ख्षस्य॒ प्रह॑न्ति ।  
</details>

<details><summary>भट्टभास्कर-टीका</summary>

प्रसौतीति श्वानं हन्तुं अनुजानाति पौंश्चलेयम् । अयं प्रयोगः -   
सैध्रक मुसलं हस्ते गृह्णन् दासीसुतस्ततः ।  
सौवर्णावृतजानुस्तु पृष्ठतोऽश्वमनुव्रजेत् ॥  

प्रवेशयन्त्यश्वमथाप्सु मुञ्चन्  
श्वानं जले यत्र शुनोऽप्रतिष्ठा ।  
अध्वर्युणाऽथ प्रसुतो जहीति   
स पौंश्चलेयोऽस्य शुनः प्रहन्ति ॥   
'जासिनि प्रहण' इति षष्ठी । प्रहन्तीति हत्वा अश्वपदानामधस्तात् उपास्यतीत्यर्थः । 'अश्वस्याधस्पदसुपास्यति' इत्यस्य शेषत्वात् ।  
</details>

<details open><summary>विश्वास-प्रस्तुतिः</summary>

श्वेव॒ वै पा॒प्मा भ्रातृ॑व्यः ।  
पा॒प्मान॑मे॒वास्य॒ भ्रातृ॑व्यꣳ हन्ति ।  
</details>

<details><summary>मूलम्</summary>

श्वेव॒ वै पा॒प्मा भ्रातृ॑व्यः ।  
पा॒प्मान॑मे॒वास्य॒ भ्रातृ॑व्यꣳ हन्ति ।  
</details>

<details><summary>भट्टभास्कर-टीका</summary>

श्वेव वा इति । अनिष्टहेतुत्वात् । तस्मात् शुनो वधेन यजमानस्य पाप्मा हतो भवति ॥
</details>

<details open><summary>विश्वास-प्रस्तुतिः</summary>

सै॒ध्र॒कम्मुस॑लम्भवति ॥13॥  
</details>

<details><summary>मूलम्</summary>

सै॒ध्र॒कम्मुस॑लम्भवति ॥13॥  
</details>

<details><summary>भट्टभास्कर-टीका</summary>

2सैध्रकमिति ॥ सिध्रको नाम महासारो वृक्षः तद्विकारेण मुसलेन हन्ति ।  
</details>

<details open><summary>विश्वास-प्रस्तुतिः</summary>

कर्म॑कर्मै॒वास्मै॑ साधयति ।  
</details>

<details><summary>मूलम्</summary>

कर्म॑कर्मै॒वास्मै॑ साधयति ।  
</details>

<details><summary>भट्टभास्कर-टीका</summary>

कर्मकर्मेति ॥ सर्वमभिमतं कर्म साधयति अस्यै यजमानाय सैध्रकेण श्ववधं कुर्वन्, तस्य महासारत्वेन सर्वात्मना पाप्मनो हतत्वात् ।  
</details>

<details open><summary>विश्वास-प्रस्तुतिः</summary>

पौ॒ꣳ॒श्च॒ले॒यो ह॑न्ति ।  
पु॒ꣵ॒श्च॒ल्वाव्ँ वै दे॒वाश्शुच॒न्न्य॑दधुः ।  
</details>

<details><summary>मूलम्</summary>

पौ॒ꣳ॒श्च॒ले॒यो ह॑न्ति ।  
पु॒ꣵ॒श्च॒ल्वाव्ँ वै दे॒वाश्शुच॒न्न्य॑दधुः ।  
</details>

<details><summary>भट्टभास्कर-टीका</summary>

पौंश्चलेयः पुंश्चल्या अपत्यं पौंश्चलेयः । 'स्त्रीभ्यो ढक्' इति ढक् । पुंश्चल्वामिति वर्णव्यत्ययेन ऊकारः । औणादिको वा ऊकारः ।  
</details>

<details open><summary>विश्वास-प्रस्तुतिः</summary>

शु॒चैवास्य॒ शुचꣳ॑ हन्ति ।  
</details>

<details><summary>मूलम्</summary>

शु॒चैवास्य॒ शुचꣳ॑ हन्ति ।  
</details>

<details><summary>भट्टभास्कर-टीका</summary>

शुचैवेति । पौंश्चलेयस्य पुंश्चलीनिहितशोकस्थानीयत्वात्, शोकेनैव स्वयं यजमानशोको हन्तव्य इति युक्तम् ॥
</details>

<details open><summary>विश्वास-प्रस्तुतिः</summary>

"पा॒प्मा वा ए॒तमी᳚फ्स॒ती"त्या॑हुः ।  
</details>

<details><summary>मूलम्</summary>

"पा॒प्मा वा ए॒तमी᳚फ्स॒ती"त्या॑हुः ।  
</details>

<details><summary>भट्टभास्कर-टीका</summary>

3पाप्मा वा इति ॥ ईप्सति प्राप्तुमिचछति । हिंसाया बहुत्वात्, महाभ्युदयहेतुत्वेन मत्सरिणां वा बहुत्वात् ।  
</details>


<details><summary>मूलम्</summary>

यो᳚ऽश्वमे॒धेन॒ यज॑त॒ इति॑ ।  
अश्व॑स्याधस्प॒दमुपा᳚स्यति ।  
</details>

<details open><summary>विश्वास-प्रस्तुतिः</summary>

यो᳚ऽश्वमे॒धेन॒ यज॑त॒ इत्य्॒ अश्व॑स्याधस्प॒दमुपा᳚स्यति ।  
</details>

<details><summary>मूलम्</summary>

यो᳚ऽश्वमे॒धेन॒ यज॑त॒ इत्य्॒ अश्व॑स्याधस्प॒दमुपा᳚स्यति ।  
</details>

<details><summary>भट्टभास्कर-टीका</summary>

अधस्पदमिति पादानामधस्तात् । 'अधश्शिरसी पदे ' इति सत्वम् ॥ उपास्यति निदधाति ।  
</details>

<details open><summary>विश्वास-प्रस्तुतिः</summary>

व॒ज्री वा अश्व॑ᳶ प्राजाप॒त्यः ।  
वज्रे॑णै॒व पा॒प्मान॒म्भ्रातृ॑व्य॒मव॑क्रामति ।  
</details>

<details><summary>मूलम्</summary>

व॒ज्री वा अश्व॑ᳶ प्राजाप॒त्यः ।  
वज्रे॑णै॒व पा॒प्मान॒म्भ्रातृ॑व्य॒मव॑क्रामति ।  
</details>

<details><summary>भट्टभास्कर-टीका</summary>

वज्री वा इति । वज्रिणा तुल्योऽयमश्वः बहुसारत्वात् । तस्मात् वज्रेण सारवता अश्वेन अनेन वज्रिणः वज्रेण पाप्मानं अवक्रामति अधस्पदं शुन उपासनेन ॥
</details>

<details open><summary>विश्वास-प्रस्तुतिः</summary>

द॒ख्षि॒णाऽप॑प्लावयति ॥14॥  
पा॒प्मान॑मे॒वास्मा॒च्छम॑ल॒मप॑प्लावयति ।  
</details>

<details><summary>मूलम्</summary>

द॒ख्षि॒णाऽप॑प्लावयति ॥14॥  
पा॒प्मान॑मे॒वास्मा॒च्छम॑ल॒मप॑प्लावयति ।  
</details>

<details><summary>भट्टभास्कर-टीका</summary>

4दक्षिणेति ॥ अश्वस्य दक्षिणपार्श्वे जलस्थं हतं श्वानं अपप्लावयति अपक्रामयति पाप्मानं शमलं शमनं विनाशकं कर्मणाम् । अस्मात् यजमानात् अपप्लावयति अपगमयति ॥
</details>

<details open><summary>विश्वास-प्रस्तुतिः</summary>

ऐ॒षी॒क उ॑दू॒हो भ॑वति ।  
आयु॒र्वा इ॒षीकाः᳚ ।  
आयु॑रे॒वास्मि॑न्दधति ।  


अ॒मृत॒व्ँवा इ॒षीकाः᳚ ।  

अ॒मृत॑मे॒वास्मि॑न्दधति ।  

वे॒त॒स॒शा॒खोप॒सम्ब॑द्धा भवति ।  
अ॒फ्सुयो॑नि॒र्वा अश्वः॑ ।  
अ॒फ्सु॒जो वे॑त॒सः ।  
स्वादे॒वैन॒य्ँयोने॒र्निर्मि॑मीते ।  
</details>

<details><summary>मूलम्</summary>

ऐ॒षी॒क उ॑दू॒हो भ॑वति ।  
आयु॒र्वा इ॒षीकाः᳚ ।  
आयु॑रे॒वास्मि॑न्दधति ।  


अ॒मृत॒व्ँवा इ॒षीकाः᳚ ।  

अ॒मृत॑मे॒वास्मि॑न्दधति ।  

वे॒त॒स॒शा॒खोप॒सम्ब॑द्धा भवति ।  
अ॒फ्सुयो॑नि॒र्वा अश्वः॑ ।  
अ॒फ्सु॒जो वे॑त॒सः ।  
स्वादे॒वैन॒य्ँयोने॒र्निर्मि॑मीते ।  
</details>

<details><summary>भट्टभास्कर-टीका</summary>

5ऐषीक इति ॥ इषीकाभिः निर्मितः उदूहः उदूह्यते अश्वो येन स उदूहः वरत्रया निबद्धः तस्मिन् आर्द्रा वेतसशाखा वरत्रया उपसंबद्धा भवति ।  
</details>

<details open><summary>विश्वास-प्रस्तुतिः</summary>

पु॒रस्ता᳚त्प्र॒त्यञ्च॑म॒भ्युदू॑हति ।  
</details>

<details><summary>मूलम्</summary>

पु॒रस्ता᳚त्प्र॒त्यञ्च॑म॒भ्युदू॑हति ।  
</details>

<details><summary>भट्टभास्कर-टीका</summary>

स च तथा महान् कार्यः यथा द्वे शते जनाः दक्षिणतो धारयन्ति द्वे शते उत्तरतः एवं चतुर्भिश्शतैः धारितेन तेन पुरस्तात् प्रत्यञ्चं प्रत्यङ्मुखं अश्वं अभ्युदूहति तीरं प्रति प्रणुदन्ति उदूहं धारयन्तो जनाः । गतमन्यत् ।  
</details>

<details open><summary>विश्वास-प्रस्तुतिः</summary>

पु॒रस्ता॑दे॒वास्मि॑न्प्र॒तीच्य॒मृत॑न्दधाति ।  
</details>

<details><summary>मूलम्</summary>

पु॒रस्ता॑दे॒वास्मि॑न्प्र॒तीच्य॒मृत॑न्दधाति ।  
</details>

<details><summary>भट्टभास्कर-टीका</summary>

पुरस्तादेवेति । पुरस्तादेवारभ्य प्रतीचि प्रतीचीनेऽपि पयसि अमृतं अमरणत्वं दधाति ऐषीक उदूहः ॥
</details>

<details open><summary>विश्वास-प्रस्तुतिः</summary>

अ॒हञ्च॒ त्वञ्च॑ वृत्रह॒न्निति॑ ब्र॒ह्मा यज॑मानस्य॒ हस्त॑ङ्गृह्णाति ।  
ब्र॒ह्म॒ख्ष॒त्रे ए॒व सन्द॑धाति ।  
अ॒भिक्रत्वे᳚न्द्र भू॒रध॒ज्मन्नित्य॑ध्व॒र्युर्यज॑मानव्ँ वाचयत्य॒भिजि॑त्यै ॥ 15॥  
</details>

<details><summary>मूलम्</summary>

अ॒हञ्च॒ त्वञ्च॑ वृत्रह॒न्निति॑ ब्र॒ह्मा यज॑मानस्य॒ हस्त॑ङ्गृह्णाति ।  
ब्र॒ह्म॒ख्ष॒त्रे ए॒व सन्द॑धाति ।  
अ॒भिक्रत्वे᳚न्द्र भू॒रध॒ज्मन्नित्य॑ध्व॒र्युर्यज॑मानव्ँ वाचयत्य॒भिजि॑त्यै ॥ 15॥  
</details>

<details><summary>भट्टभास्कर-टीका</summary>

5अहं चेति ॥ एते हस्तग्रहणवाचने उदूहाभ्यूहनात् प्राग्द्रष्टव्ये ॥


इति तैत्तिरीयब्राह्मणे तृतीये अष्टमे अश्वमेधे चतुर्थोऽनुवाकः ॥  

</details>

