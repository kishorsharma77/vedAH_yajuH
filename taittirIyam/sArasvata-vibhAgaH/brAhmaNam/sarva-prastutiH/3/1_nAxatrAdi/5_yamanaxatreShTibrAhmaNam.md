---
title: ५ यमनक्षत्रेष्टिब्राह्मणम्
unicode_script: devanagari

---
## अनूराधाः - मित्रः

<details open><summary>विश्वास-प्रस्तुतिः</summary>

मि॒त्रो वा  **अ॑कामयत** -  
"मित्र॒-धेय॑म् ए॒षु लो॒केष्व् **अ॒भिज॑येय॒म्**" इति॑ ।  
स ए॒तम् मि॒त्राया॑नूरा॒धेभ्य॑श् च॒रुन् **निर॑वपत्** ।  
ततो॒ वै स मि॑त्र॒धेय॑म् ए॒षु लो॒केष्व् **अ॒भ्य॑जयत्** ।   
मि॒त्र॒धेयँ॑ ह॒ वा ए॒षु लो॒केष्व् **अ॒भिज॑यति॒**  
य ए॒तेन॑ ह॒विषा॒ **यज॑ते**।   
य उ॑ च+एनद् ए॒वव्ँ **वेद॒**, सोऽत्र॑ **जुहोति** …
</details>

<details><summary>मूलम्</summary>

मि॒त्रो वा अ॑कामयत ।  
मि॒त्र॒धेय॑मे॒षु लो॒केष्व॒भिज॑येय॒मिति॑ ।

स ए॒तम्मि॒त्राया॑नूरा॒धेभ्य॑श्च॒रुन्निर॑वपत् ।  
ततो॒ वै स मि॑त्र॒धेय॑मे॒षु लो॒केष्व॒भ्य॑जयत् ।  
मि॒त्र॒धेयँ॑ ह॒ वा ए॒षु लो॒केष्व॒भिज॑यति ।


य ए॒तेन॑ ह॒विषा॒ यज॑ते ।  
य उ॑ चैनदे॒वव्ँ वेद॑ ।  
सोऽत्र॑ जुहोति ।

</details>

<details><summary>भट्टभास्कर-टीका</summary>

1मित्रो वा इति ॥ **मित्र-धेयं** मित्रत्वं सर्वस्य । मित्राय वा धातव्यं दातव्यं मित्रधेयम् ॥
</details>

<details open><summary>विश्वास-प्रस्तुतिः</summary>

"मि॒त्राय॒ स्वाहा॑ ऽनूरा॒धेभ्य॒स् स्वाहा॑ ।  
मि॒त्र॒धेया॑य॒ स्वाहा॒ ऽभिजि॑त्यै॒ स्वाहे"ति॑ ॥42॥
</details>

<details><summary>मूलम्</summary>

"मि॒त्राय॒ स्वाहा॑ऽनूरा॒धेभ्य॒स्स्वाहा॑ । मि॒त्र॒धेया॑य॒ स्वाहा॒ऽभिजि॑त्यै॒ स्वाहे"ति॑ ॥42॥
</details>


## ज्येष्ठा - इन्द्रः

<details open><summary>विश्वास-प्रस्तुतिः</summary>

इन्द्रो॒ वा  **अ॑कामयत॒** - "ज्यैष्ठ्य॑न् दे॒वाना॑म् **अ॒भिज॑येय॒म्**" इति॑ ।  
स ए॒तम् इन्द्रा॑य ज्ये॒ष्ठायै॑ पुरो॒डाश॒म् एका॑दश-कपाल॒न् **निर॑वपन्** म॒हाव्री॑हीणाम् ।  

ततो॒ वै स ज्यैष्ठ्य॑न् दे॒वाना॑म् **अ॒भ्य॑जयत्** ।  
ज्यैष्ठ्यँ॑ ह॒ वै स॑मा॒नाना॑म् अ॒भिज॑यति॒  
य ए॒तेन॑ ह॒विषा॒ **यज॑ते**।   
य उ॑ च+एनद् ए॒वव्ँ **वेद॒**, सोऽत्र॑ **जुहोति** …
</details>

<details><summary>मूलम्</summary>


इन्द्रो॒ वा अ॑कामयत ।  
ज्यैष्ठ्य॑न्दे॒वाना॑म॒भिज॑येय॒मिति॑ ।

स ए॒तमिन्द्रा॑य ज्ये॒ष्ठायै॑ पुरो॒डाश॒मेका॑दशकपाल॒न्निर॑वपन्म॒हाव्री॑हीणाम् ।



ततो॒ वै स ज्यैष्ठ्य॑न्दे॒वाना॑म॒भ्य॑जयत् ।  
ज्यैष्ठ्यँ॑ ह॒ वै स॑मा॒नाना॑म॒भिज॑यति ।

य ए॒तेन॑ ह॒विषा॒ यज॑ते ।  
य उ॑ चैनदे॒वव्ँ वेद॑ ।  
सोऽत्र॑ जुहोति ।
</details>

<details><summary>भट्टभास्कर-टीका</summary>

2महाव्रीहयः महाशालयः ॥
</details>

<details open><summary>विश्वास-प्रस्तुतिः</summary>

"इन्द्रा॑य॒ स्वाहा॑ ज्ये॒ष्ठायै॒ स्वाहा॑ ।  
ज्यैष्ठ्या॑य॒ स्वाहा॒ ऽभिजि॑त्यै॒ स्वाहे"ति॑ ॥43॥  
</details>

<details><summary>मूलम्</summary>

"इन्द्रा॑य॒ स्वाहा॑ ज्ये॒ष्ठायै॒ स्वाहा॑ ।  
ज्यैष्ठ्या॑य॒ स्वाहा॒भिजि॑त्यै॒ स्वाहे"ति॑ ॥43॥  
</details>


## मूलम् - निरृतिः
<details open><summary>विश्वास-प्रस्तुतिः</summary>

प्र॒जाप॑ति॒र् वा **अ॑कामयत॒** -  
"मूल॑म् प्र॒जाव्ँ **वि॑न्दे॒ये"ति॑** ।  
स ए॒तम् प्र॒जाप॑तये॒ मूला॑य च॒रुन् **निर॑वपत्** ।  

ततो॒ वै स मूल॑म् प्र॒जाम् **अ॑विन्दत** ।  
मूलँ॑ ह॒ वै प्र॒जाव्ँ **वि॑न्दते॒**  
य ए॒तेन॑ ह॒विषा॒ **यज॑ते**।   
य उ॑ च+एनद् ए॒वव्ँ **वेद॒**,  
सोऽत्र॑ **जुहोति** …
</details>

<details><summary>मूलम्</summary>

प्र॒जाप॑ति॒र्वा अ॑कामयत ।  
मूल॑म्प्र॒जाव्ँवि॑न्दे॒येति॑ ।

स ए॒तम्प्र॒जाप॑तये॒ मूला॑य च॒रुन्निर॑वपत् ।  
ततो॒ वै स मूल॑म्प्र॒जाम॑विन्दत ।  
मूलँ॑ ह॒ वै प्र॒जाव्ँ वि॑न्दते ।

य ए॒तेन॑ ह॒विषा॒ यज॑ते ।  
य उ॑ चैनदे॒वव्ँ वेद॑ ।  
सोऽत्र॑ जुहोति ।
</details>

<details><summary>भट्टभास्कर-टीका</summary>

3मूलं प्रधानभूतम् ॥
</details>

<details open><summary>विश्वास-प्रस्तुतिः</summary>

"प्र॒जाप॑तये॒ स्वाहा॒ मूला॑य॒ स्वाहा॑ । प्र॒जायै॒ स्वाहे"ति॑ ॥44॥  
</details>

<details><summary>मूलम्</summary>

"प्र॒जाप॑तये॒ स्वाहा॒ मूला॑य॒ स्वाहा॑ । प्र॒जायै॒ स्वाहे"ति॑ ॥44॥  

</details>


## अषाढाः पूर्वाः - आपः

<details open><summary>विश्वास-प्रस्तुतिः</summary>

आपो॒ वा **अ॑कामयन्त** - "समु॒द्रङ् काम॑म् **अ॒भिज॑ये॒मे"ति॑** ।  
ता ए॒तम् अ॒द्भ्यो॑ ऽषा॒ढाभ्य॑श् च॒रुन् **निर॑वपन्** ।  
ततो॒ वै तास् स॑मु॒द्रङ् काम॑म् **अ॒भ्य॑जयन्** ।  
स॒मु॒द्रँ ह॒ वै काम॑म् अ॒भिज॑यति॒  
य ए॒तेन॑ ह॒विषा॒ **यज॑ते**।   
य उ॑ च+एनद् ए॒वव्ँ **वेद॒**, सोऽत्र॑ **जुहोति** …
</details>

<details><summary>मूलम्</summary>

आपो॒ वा अ॑कामयन्त ।  
स॒मु॒द्रङ्काम॑म॒भिज॑ये॒मेति॑ ।

ता ए॒तम॒द्भ्यो॑ऽषा॒ढाभ्य॑श्च॒रुन्निर॑वपन् ।  
ततो॒ वै तास्स॑मु॒द्रङ्काम॑म॒भ्य॑जयन् ।  
स॒मु॒द्रँ ह॒ वै काम॑म॒भिज॑यति ।

य ए॒तेन॑ ह॒विषा॒ यज॑ते ।  
य उ॑ चैनदे॒वव्ँ वेद॑ ।  
सोऽत्र॑ जुहोति ।
</details>

<details><summary>भट्टभास्कर-टीका</summary>

4समुद्रं कामं कामानां साधकमभिजयेमेति ॥
</details>

<details open><summary>विश्वास-प्रस्तुतिः</summary>

"अ॒द्भ्यस् स्वाहा॑ ऽषा॒ढाभ्य॒स् स्वाहा॑ ।  
स॒मु॒द्राय॒ स्वाहा॒ कामा॑य॒ स्वाहा॑ ।  
अ॒भिजि॑त्यै॒  स्वाहे"ति॑ ॥45॥  

</details>

<details><summary>मूलम्</summary>

"अ॒द्भ्यस् स्वाहा॑ऽषा॒ढाभ्य॒स् स्वाहा॑ । स॒मु॒द्राय॒ स्वाहा॒ कामा॑य॒ स्वाहा॑ । अ॒भिजि॑त्यै॒  स्वाहे"ति॑ ॥45॥  
</details>


## अषाढाः उत्तराः - विश्वे देवाः
<details open><summary>विश्वास-प्रस्तुतिः</summary>

विश्वे॒ वै दे॒वा **अ॑कामयन्त** -अनपज॒य्यञ् **ज॑ये॒मे"ति॑** ।   
त ए॒तव्ँ विश्वे॑भ्यो दे॒वेभ्यो॑ ऽषा॒ढाभ्य॑श् च॒रुन् **निर॑वपन्** ।  

ततो॒ वै ते॑ ऽनपज॒य्यम् **अ॑जयन्** ।  
अ॒न॒प॒ज॒य्यँ ह॒ वै **ज॑यति॒**  
य ए॒तेन॑ ह॒विषा॒ **यज॑ते**।   
य उ॑ च+एनद् ए॒वव्ँ **वेद॒**, सोऽत्र॑ **जुहोति** …
</details>

<details><summary>मूलम्</summary>

विश्वे॒ वै दे॒वा अ॑कामयन्त ।  
अ॒न॒प॒ज॒य्यञ्ज॑ये॒मेति॑ ।

त ए॒तव्ँ विश्वे॑भ्यो दे॒वेभ्यो॑ऽषा॒ढाभ्य॑श्च॒रुन्निर॑वपन् ।  
ततो॒ वै ते॑ऽनपज॒य्यम॑जयन् ।  
अ॒न॒प॒ज॒य्यँ ह॒ वै ज॑यति ।


य ए॒तेन॑ ह॒विषा॒ यज॑ते ।  
य उ॑ चैनदे॒वव्ँ वेद॑ ।  
सोऽत्र॑ जुहोति ।

</details>

<details open><summary>विश्वास-प्रस्तुतिः</summary>

"विश्वे॑भ्यो दे॒वेभ्य॒स् स्वाहा॑ ऽषा॒ढाभ्य॒स् स्वाहा॑ । अ॒न॒प॒ज॒य्याय॒ स्वाहा॒ जित्यै॒ स्वाहे"ति॑ ॥46॥  
</details>

<details><summary>मूलम्</summary>

"विश्वे॑भ्यो दे॒वेभ्य॒स्स्वाहा॑ऽषा॒ढाभ्य॒स्स्वाहा॑ । अ॒न॒प॒ज॒य्याय॒ स्वाहा॒ जित्यै॒ स्वाहे"ति॑ ॥46॥  

</details>


## अभिजित्
<details open><summary>विश्वास-प्रस्तुतिः</summary>

ब्रह्म॒ वा  **अ॑कामयत** - "ब्रह्म-लो॒कम् **अ॒भिज॑येय॒म्**" इति॑ ।  
तद् ए॒तम् ब्रह्म॑णे ऽभि॒जिते॑ च॒रुन् **निर॑वपत्** ।  
ततो॒ वै तद् ब्र॑ह्मलो॒कम् **अ॒भ्य॑जयत्** ।  
ब्र॒ह्म॒लो॒कँ ह॒ वा **अ॒भिज॑यति॒**  
य ए॒तेन॑ ह॒विषा॒ **यज॑ते**।   
य उ॑ च+एनद् ए॒वव्ँ **वेद॒**, सोऽत्र॑ **जुहोति** …
</details>

<details><summary>मूलम्</summary>

ब्रह्म॒ वा अ॑कामयत ।  
ब्र॒ह्म॒लो॒कम॒भिज॑येय॒मिति॑ ।

तदे॒तम्ब्रह्म॑णेऽभि॒जिते॑ च॒रुन्निर॑वपत् ।  
ततो॒ वै तद्ब्र॑ह्मलो॒कम॒भ्य॑जयत् ।  
ब्र॒ह्म॒लो॒कँ ह॒ वा अ॒भिज॑यति ।

य ए॒तेन॑ ह॒विषा॒ यज॑ते ।  
य उ॑ चैनदे॒वव्ँ वेद॑ ।  
सोऽत्र॑ जुहोति ।
</details>

<details><summary>भट्टभास्कर-टीका</summary>

5-6अनपजय्यं केनचिदप्यपजेतुमशक्यम् । "क्षय्यजय्यौ शक्यार्थे" इति निपात्यते । "ययतोः " इत्युत्तरपदान्तोदात्तत्वम् । क्रियाविशेषण चेदम् ॥
</details>

<details open><summary>विश्वास-प्रस्तुतिः</summary>

"ब्रह्म॑णे॒ स्वाहा॑ ऽभि॒जिते॒ स्वाहा॑ । ब्र॒ह्म॒लो॒काय॒ स्वाहा॒ ऽभिजि॑त्यै॒ स्वाहे"ति॑ ॥47॥  
</details>

<details><summary>मूलम्</summary>

"ब्रह्म॑णे॒ स्वाहा॑ऽभि॒जिते॒ स्वाहा॑ । ब्र॒ह्म॒लो॒काय॒ स्वाहा॒ऽभिजि॑त्यै॒ स्वाहे"ति॑ ॥47॥  

</details>


## श्रोणा / श्रवणम् - विष्णुः
<details open><summary>विश्वास-प्रस्तुतिः</summary>

विष्णु॒र् वा  **अ॑कामयत॒** -  
"पुण्यँ॒ श्लोकँ॑ **शृण्वीय॒**,  
न मा॑ पा॒पी की॒र्तिर् **आग॑च्छे॒द्**" इति॑ ।  
स ए॒तव्ँ विष्ण॑वे श्रो॒णायै॑ पुरो॒डाश॑न् त्रि-कपा॒लन् **निर॑वपत्** ।  
ततो॒ वै स पुण्यँ॒ श्लोक॑म् **अशृणुत** ।  
नैन॑म् पा॒पी की॒र्तिर् **आग॑च्छत्** ।  

पुण्यँ॑ ह॒ वै श्लोकँ॑ **शृणुते॒**,  
नैन॑म् पा॒पी की॒र्तिर् **आग॑च्छति॒**  
य ए॒तेन॑ ह॒विषा॒ **यज॑ते**।   
य उ॑ च+एनद् ए॒वव्ँ **वेद॒**, सोऽत्र॑ **जुहोति** …
</details>

<details><summary>मूलम्</summary>

विष्णु॒र्वा अ॑कामयत ।  
पुण्यँ॒ श्लोकँ॑ शृण्वीय ।  
न मा॑ पा॒पी की॒र्तिराग॑च्छे॒दिति॑ ।

स ए॒तव्ँ विष्ण॑वे श्रो॒णायै॑ पुरो॒डाश॑न्त्रिकपा॒लन्निर॑वपत् ।  
ततो॒ वै स पुण्यँ॒ श्लोक॑मशृणुत ।  
नैन॑म्पा॒पी की॒र्तिराग॑च्छत् ।

पुण्यँ॑ ह॒ वै श्लोकँ॑ शृणुते ।  
नैन॑म्पा॒पी की॒र्तिराग॑च्छति ।

य ए॒तेन॑ ह॒विषा॒ यज॑ते ।  
य उ॑ चैनदे॒वव्ँ वेद॑ ।  
सोऽत्र॑ जुहोति ।  
</details>

<details><summary>भट्टभास्कर-टीका</summary>

7पुण्यश्लोकः पावनशब्दः ॥
</details>

<details open><summary>विश्वास-प्रस्तुतिः</summary>

"विष्ण॑वे॒ स्वाहा॑ श्रो॒णायै॒ स्वाहा॑ ।  
श्लोका॑य॒ स्वाहा॑ श्रु॒ताय॒ स्वाहे"ति॑ ॥48॥  
</details>

<details><summary>मूलम्</summary>

"विष्ण॑वे॒ स्वाहा॑ श्रो॒णायै॒ स्वाहा॑ । श्लोका॑य॒ स्वाहा॑ श्रु॒ताय॒ स्वाहे"ति॑ ॥48॥  
</details>


## धनिष्ठाः/ श्रविष्ठाः - वसवः

<details open><summary>विश्वास-प्रस्तुतिः</summary>

वस॑वो॒ वा **अ॑कामयन्त॒** -  
"अग्र॑न् दे॒वता॑ना॒म् **परी॑या॒मे"ति॑** ।  
त ए॒तव्ँ वसु॑भ्य॒श् श्रवि॑ष्ठाभ्यᳶ पुरो॒डाश॑म् अ॒ष्टाक॑पाल॒न् **निर॑वपन्** ।  

ततो॒ वै ते ऽग्र॑न् दे॒वता॑ना॒म् **पर्या॑यन्** ।  
अग्रँ॑ ह॒ वै स॑मा॒नाना॒म् **पर्ये॑ति॒**  
य ए॒तेन॑ ह॒विषा॒ **यज॑ते**।   
य उ॑ च+एनद् ए॒वव्ँ **वेद॒**, सोऽत्र॑ **जुहोति** …
</details>

<details><summary>मूलम्</summary>

वस॑वो॒ वा अ॑कामयन्त ।  
अग्र॑न्दे॒वता॑ना॒म्परी॑या॒मेति॑ ।

त ए॒तव्ँवसु॑भ्य॒श्श्रवि॑ष्ठाभ्यᳶ पुरो॒डाश॑म॒ष्टाक॑पाल॒न्निर॑वपन् ।  
ततो॒ वै तेऽग्र॑न्दे॒वता॑ना॒म्पर्या॑यन् ।  
अग्रँ॑ ह॒ वै स॑मा॒नाना॒म्पर्ये॑ति ।

य ए॒तेन॑ ह॒विषा॒ यज॑ते ।  
य उ॑ चैनदे॒वव्ँ वेद॑ ।  
सोऽत्र॑ जुहोति ।  
वसु॑भ्य॒स् स्वाहा॒ श्रवि॑ष्ठाभ्य॒स् स्वाहा॑ ।  
अग्रा॑य॒ स्वाहा॒ परी॑त्यै॒ स्वाहेति॑ ॥49॥
</details>

<details><summary>भट्टभास्कर-टीका</summary>

8अग्रं प्राधान्यम् ॥
</details>

<details open><summary>विश्वास-प्रस्तुतिः</summary>

"वसु॑भ्य॒स् स्वाहा॒ श्रवि॑ष्ठाभ्य॒स् स्वाहा॑ ।  
अग्रा॑य॒ स्वाहा॒ परी॑त्यै॒ स्वाहे"ति॑ ॥49॥  
</details>

<details><summary>मूलम्</summary>

"वसु॑भ्य॒स्स्वाहा॒ श्रवि॑ष्ठाभ्य॒स्स्वाहा॑ । अग्रा॑य॒ स्वाहा॒ परी॑त्यै॒ स्वाहे"ति॑ ॥49॥  

</details>


## शतभिषग् - वरुणः

<details open><summary>विश्वास-प्रस्तुतिः</summary>

इन्द्रो॒ वा  **अ॑कामयत** -  
"दृ॒ढो ऽशि॑थिलस् स्या॒म्" इति॑ ।  
स ए॒तव्ँ वरु॑णाय श॒त-भि॑षजे भेष॒जेभ्य॑ᳶ पुरो॒डाश॒न् दश॑-कपाल॒न् **निर॑वपत्** कृ॒ष्णानाव्ँ॑ व्रीही॒णाम् ।  
ततो॒ वै स दृ॒ढो ऽशि॑थिलो **ऽभवत्** ।  
दृ॒ढो ह॒ वा अशि॑थिलो **भवति॒**  
य ए॒तेन॑ ह॒विषा॒ **यज॑ते**।   
य उ॑ च+एनद् ए॒वव्ँ **वेद॒**, सोऽत्र॑ **जुहोति** …
</details>

<details><summary>मूलम्</summary>

इन्द्रो॒ वा अ॑कामयत ।  
दृ॒ढोऽशि॑थिलस्स्या॒मिति॑ ।

स ए॒तव्ँवरु॑णाय श॒तभि॑षजे भेष॒जेभ्य॑ᳶ पुरो॒डाश॒न्दश॑कपाल॒न्निर॑वपत्कृ॒ष्णाना॑व्व्ँरीही॒णाम् ।  
ततो॒ वै स दृ॒ढोऽशि॑थिलोऽभवत् ।  
दृ॒ढो ह॒ वा अशि॑थिलो भवति ।

य ए॒तेन॑ ह॒विषा॒ यज॑ते ।  
य उ॑ चैनदे॒वव्ँ वेद॑ ।  
सोऽत्र॑ जुहोति ।
</details>

<details><summary>भट्टभास्कर-टीका</summary>

9-10दृढः चिरजीवनः अशिथिलः अशिथिलाङ्गः ॥
</details>

<details open><summary>विश्वास-प्रस्तुतिः</summary>

"वरु॑णाय॒ स्वाहा॑ श॒तभि॑षजे॒ स्वाहा॑ । भे॒ष॒जेभ्य॒स् स्वाहे"ति॑ ॥50॥  

</details>

<details><summary>मूलम्</summary>

"वरु॑णाय॒ स्वाहा॑ श॒तभि॑षजे॒ स्वाहा॑ । भे॒ष॒जेभ्य॒स् स्वाहे"ति॑ ॥50॥  

</details>


## प्रोष्ठपदाः/ भाद्रपदाः पूर्वाः - अज एकपात्

<details open><summary>विश्वास-प्रस्तुतिः</summary>

अ॒जो वा एक॑पाद् **अकामयत** -  
"तेज॒स्वी ब्र॑ह्मवर्च॒सी **स्या॒म्**" इति॑ ।  
स ए॒तम् अ॒जायैक॑पदे प्रोष्ठ-प॒देभ्य॑श्  
च॒रुन् **निर॑वपत्** ।  

ततो॒ वै स ते॑ज॒स्वी ब्र॑ह्मवर्च॒स्य् **अ॑भवत्** ।  
ते॒ज॒स्वी ह॒ वै ब्र॑ह्म-वर्च॒सी **भ॑वति॒**  
य ए॒तेन॑ ह॒विषा॒ **यज॑ते**।   
य उ॑ च+एनद् ए॒वव्ँ **वेद॒**,  
सोऽत्र॑ **जुहोति** …
</details>

<details><summary>मूलम्</summary>

अ॒जो वा एक॑पादकामयत ।  
ते॒ज॒स्वी ब्र॑ह्मवर्च॒सी स्या॒मिति॑ ।

स ए॒तम॒जायैक॑पदे प्रोष्ठप॒देभ्य॑श्च॒रुन्निर॑वपत् ।  
ततो॒ वै स ते॑ज॒स्वी ब्र॑ह्मवर्च॒स्य॑भवत् ।  
ते॒ज॒स्वी ह॒ वै ब्र॑ह्मवर्च॒सी भ॑वति ।

य ए॒तेन॑ ह॒विषा॒ यजते ।  
य उ॑ चैनदे॒वव्ँ वेद॑ ।  
सोऽत्र॑ जुहोति ।  
</details>

<details open><summary>विश्वास-प्रस्तुतिः</summary>

"अ॒जायैक॑पदे॒ स्वाहा॑ प्रोष्ठप॒देभ्य॒स् स्वाहा॑ ।  
तेज॑से॒ स्वाहा॑ ब्रह्मवर्च॒साय॒ स्वाहे"ति॑ ॥51॥  

</details>

<details><summary>मूलम्</summary>

"अ॒जायैक॑पदे॒ स्वाहा॑ प्रोष्ठप॒देभ्य॒स्स्वाहा॑ । तेज॑से॒ स्वाहा॑ ब्रह्मवर्च॒साय॒ स्वाहे"ति॑ ॥51॥  

</details>


## प्रोष्ठपदाः/ भाद्रपदाः उत्तराः  - अहिर् बिध्नियः


<details open><summary>विश्वास-प्रस्तुतिः</summary>

अहि॒र् वै बु॒ध्नियो॑  **ऽकामयत** -  
"इ॒माम् प्र॑ति॒ष्ठाव्ँ वि॑न्दे॒ये"ति॑ ।  
स ए॒तम् अह॑ये बु॒ध्निया॑य प्रोष्ठप॒देभ्य॑ᳶ पुरो॒डाश॒म् भूमि॑-कपाल॒न् **निर॑वत्** ।  
ततो॒ वै स इ॒माम् प्र॑ति॒ष्ठाम् **अ॑विन्दत** ।  
इ॒माँ ह॒ वै प्र॑ति॒ष्ठाव्ँ **वि॑न्दते॒**  
य ए॒तेन॑ ह॒विषा॒ **यज॑ते**।   
य उ॑ च+एनद् ए॒वव्ँ **वेद॒**, सोऽत्र॑ **जुहोति** …
</details>

<details><summary>मूलम्</summary>

अहि॒र्वै बु॒ध्नियो॑ऽकामयत ।  
इ॒माम्प्र॑ति॒ष्ठाव्ँ वि॑न्दे॒येति॑ ।  
स ए॒तमह॑ये बु॒ध्निया॑य प्रोष्ठप॒देभ्य॑ᳶ पुरो॒डाश॒म्भूमि॑कपाल॒न्निर॑वत् ।  
ततो॒ वै स इ॒माम्प्र॑ति॒ष्ठाम॑विन्दत ।  
इ॒माँ ह॒ वै प्र॑ति॒ष्ठाव्ँ वि॑न्दते ।

य ए॒तेन॑ ह॒विषा॒ यज॑ते ।  
य उ॑ चैनदे॒वव्ँ वेद॑ ।  
सोऽत्र॑ जुहोति ।
</details>

<details><summary>भट्टभास्कर-टीका</summary>

11-12इमां पृथिवीमेव प्रतिष्ठां लभेथेति । भूमिकपालः भूमिरेव कपालमस्येति ॥
</details>

<details open><summary>विश्वास-प्रस्तुतिः</summary>

"अह॑ये बु॒ध्निया॑य॒ स्वाहा॑  
प्रोष्ठप॒देभ्य॒स् स्वाहा॑ । प्र॒ति॒ष्ठायै॒ स्वाहे"ति॑ ॥52॥
</details>

<details><summary>मूलम्</summary>

"अह॑ये बु॒ध्निया॑य॒ स्वाहा॑ प्रोष्ठप॒देभ्य॒स्स्वाहा॑ । प्र॒ति॒ष्ठायै॒ स्वाहे"ति॑ ॥52॥  
</details>

## रेवती - पूषा
<details open><summary>विश्वास-प्रस्तुतिः</summary>

पू॒षा वा  **अ॑कामयत** - "पशु॒मान्त् **स्या॒म्**" इति॑ ।  
स ए॒तम्पू॒ष्णे रे॒वत्यै॑ च॒रुन् **निर॑वपत्** ।  
ततो॒ वै स प॑शु॒मान् अ॑भवत् ।  
प॒शु॒मान् ह॒ वै **भ॑वति॒**  
य ए॒तेन॑ ह॒विषा॒ **यज॑ते**।   
य उ॑ च+एनद् ए॒वव्ँ **वेद॒**, सोऽत्र॑ **जुहोति** …
</details>

<details><summary>मूलम्</summary>

पू॒षा वा अ॑कामयत ।  
प॒शु॒मान्त्स्या॒मिति॑ ।  
स ए॒तम्पू॒ष्णे रे॒वत्यै॑ च॒रुन्निर॑वपत् ।  
ततो॒ वै स प॑शु॒मान॑भवत् ।  
प॒शु॒मान् ह॒ वै भ॑वति ।  
य ए॒तेन॑ ह॒विषा॒ यज॑ते ।  
य उ॑ चैनदे॒वव्ँ वेद॑ ।  
सोऽत्र॑ जुहोति ।  
</details>

<details open><summary>विश्वास-प्रस्तुतिः</summary>

"पू॒ष्णे स्वाहा॑ रे॒वत्यै॒ स्वाहा॑ । प॒शुभ्य॒स् स्वाहे"ति॑ ॥53॥
</details>

<details><summary>मूलम्</summary>

पू॒ष्णे स्वाहा॑ रे॒वत्यै॒ स्वाहा॑ ।  
प॒शुभ्य॒स्स्वाहेति॑ ॥53॥
</details>


## अश्विनौ

<details open><summary>विश्वास-प्रस्तुतिः</summary>

अ॒श्विनौ॒ वा अ॑कामयेताम्- "श्रोत्र॒स्विना॒वब॑धिरौ स्या॒वे"ति॑ ।  
तावे॒तम॒श्विभ्या॑मश्व॒युग्भ्या॑म्पुरो॒डाश॑न्द्विकपा॒लन्निर॑वपताम् ।  
ततो॒ वै तौ श्रो॑त्र॒स्विना॒वब॑धिरावभवताम् ।  
श्रो॒त्र॒स्वी ह॒ वा अब॑धिरो भवति॒  
य ए॒तेन॑ ह॒विषा॒ **यज॑ते**।   
य उ॑ च+एनद् ए॒वव्ँ **वेद॒**, सोऽत्र॑ **जुहोति** …
</details>

<details><summary>मूलम्</summary>

अ॒श्विनौ॒ वा अ॑कामयेताम् ।  
श्रो॒त्र॒स्विना॒वब॑धिरौ स्या॒वेति॑ ।  
तावे॒तम॒श्विभ्या॑मश्व॒युग्भ्या॑म्पुरो॒डाश॑न्द्विकपा॒लन्निर॑वपताम् ।  
ततो॒ वै तौ श्रो॑त्र॒स्विना॒वब॑धिरावभवताम् ।  
श्रो॒त्र॒स्वी ह॒ वा अब॑धिरो भवति ।  
य एते॒न॑ ह॒विषा॒ यज॑ते ।  
य उ॑ चैनदे॒वव्ँ वेद॑ ।  
सोऽत्र॑ जुहोति ।  
अ॒श्विभ्याँ॒ स्वाहा॑ऽश्व॒युग्भ्याँ॒ स्वाहा॑ ।  
श्रोत्रा॑य॒ स्वाहा॒ श्रुत्यै॒ स्वाहेति॑ ॥54॥
</details>


<details open><summary>विश्वास-प्रस्तुतिः</summary>

"अ॒श्विभ्याँ॒ स्वाहा॑ ऽश्व॒युग्भ्याँ॒ स्वाहा॑ ।   
श्रोत्रा॑य॒ स्वाहा॒ श्रुत्यै॒ स्वाहे"ति॑ ॥54॥
</details>

<details><summary>मूलम्</summary>

"अ॒श्विभ्याँ॒ स्वाहा॑ऽश्व॒युग्भ्याँ॒ स्वाहा॑ ।  श्रोत्रा॑य॒ स्वाहा॒ श्रुत्यै॒ स्वाहे"ति॑ ॥54॥  

</details>

## भरणी - यमः

<details open><summary>विश्वास-प्रस्तुतिः</summary>

य॒मो वा  **अ॑कामयत** - " पितृ॒णाँ रा॒ज्यम् **अ॒भिज॑येय॒म्**" इति॑ ।   
स ए॒तय्ँ य॒माया॑प॒भर॑णीभ्यश् च॒रुन् **निर॑पवत्** ।  
ततो॒ वै स पि॑तृ॒णाँ रा॒ज्यम् **अ॒भ्य॑जयत्** ।  
स॒मा॒नानाँ॑ ह॒ वै रा॒ज्यम् **अ॒भिज॑यति॒**  
य ए॒तेन॑ ह॒विषा॒ **यज॑ते**।   
य उ॑ च+एनद् ए॒वव्ँ **वेद॒**, सोऽत्र॑ **जुहोति** …
</details>

<details><summary>मूलम्</summary>

य॒मो वा अ॑कामयत ।  
पि॒तृ॒णाँ रा॒ज्यम॒भिज॑येय॒मिति॑ ।  
स ए॒तय्ँ य॒माया॑प॒भर॑णीभ्यश्च॒रुन्निर॑पवत् ।  
ततो॒ वै स पि॑तृ॒णाँ रा॒ज्यम॒भ्य॑जयत् ।  
स॒मा॒नानाँ॑ ह॒ वै रा॒ज्यम॒भिज॑यति ।  
य ए॒तेन॑ ह॒विषा॒ यज॑ते ।  
य उ॑ चैनदे॒वव्ँ वेद॑ ।  
सोऽत्र॑ जुहोति ।  
</details>

<details open><summary>विश्वास-प्रस्तुतिः</summary>

"य॒माय॒ स्वाहा॑ ऽप॒भर॑णीभ्य॒स् स्वाहा॑ ।  
रा॒ज्याय॒ स्वाहा॒ ऽभिजि॑त्यै॒ स्वाहे"ति॑ ॥55॥  

</details>

<details><summary>मूलम्</summary>

"य॒माय॒ स्वाहा॑ऽप॒भर॑णीभ्य॒स्स्वाहा॑ । रा॒ज्याय॒ स्वाहा॒भिजि॑त्यै॒ स्वाहे"ति॑ ॥55॥  

</details>


## अमावास्या

<details open><summary>विश्वास-प्रस्तुतिः</summary>

अथै॒तद् अ॑मावा॒स्या॑या॒ आज्य॒न् **निर्व॑पति** ।  
कामो॒ वा अ॑मावा॒स्या॑ ,  
काम॒ आज्य॒म् ,  
कामे॑नै॒व कामँ॒ **सम॑र्धयति** ।  

क्षि॒प्रम् ए॑नँ॒ सकाम॒ **उप॑नमति** ।  
येन॒ कामे॑न॒ **यज॑ते** सोऽत्र॑ **जुहोति॒**…   
</details>

<details><summary>मूलम्</summary>

अथै॒तद॑मावा॒स्या॑या॒ आज्य॒न्निर्व॑पति ।  
कामो॒ वा अ॑मावा॒स्या॑ ।  
काम॒ आज्य॑म् ।  
कामे॑नै॒व कामँ॒ सम॑र्धयति ।  
क्षि॒प्रमे॑नँ॒ सकाम॒ उप॑नमति ।  
येन॒ कामे॑न॒ यज॑ते ।  
सोऽत्र॑ जुहोति ।  
</details>

<details><summary>भट्टभास्कर-टीका</summary>

13-15श्रोत्रस्विनौश्रोत्रवन्तौ प्रशस्तश्रोत्रौ । सकारोपजनः छान्दसः । अबधिरौ श्रवणशक्तिमन्तौ । गतमन्यत् ॥

इति तैत्तिरीयब्राह्मणे तृतीये प्रथमे पञ्चमोऽनुवाकः ॥  

</details>

<details open><summary>विश्वास-प्रस्तुतिः</summary>

"अ॒मा॒वा॒स्या॑यै॒ स्वाहा॒ कामा॑य॒ स्वाहा ऽऽग॑त्यै॒ स्वाहे"ति॑ ॥56॥  
</details>

<details><summary>मूलम्</summary>

"अ॒मा॒वा॒स्या॑यै॒ स्वाहा॒ कामा॑य॒ स्वाहाऽऽग॑त्यै॒ स्वाहे"ति॑ ॥56॥  

</details>