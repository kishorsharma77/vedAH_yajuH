---
title: ०२ बर्हिराहरणम् 
unicode_script: devanagari
---

## पर्शु-ग्रहणम्
<details open><summary>विश्वास-प्रस्तुतिः</summary>

"दे॒वस्य॑ त्वा सवि॒तुᳶ प्र॑स॒व" इत्य् अ॑श्व-प॒र्शुम् आद॑त्ते॒ प्रसू॑त्यै ।  
</details>

<details><summary>मूलम्</summary>

"दे॒वस्य॑ त्वा सवि॒तुᳶ प्र॑स॒व" इत्य॑श्वप॒र्शुमाद॑त्ते॒ प्रसू॑त्यै ।  
</details>

<details><summary>भट्टभास्कर-टीका</summary>

1देवस्य त्वेत्यादि ॥ पर्शुः पार्श्ववक्रः ।
</details>

<details><summary>सायण-टीका</summary>

अत्र ब्राह्मणम् — ‘ देवस्य त्वा सवितुः प्रसव इत्यश्वपर्शुमादत्ते प्रसूत्यै। 
</details>

<div class="js_include" url="/vedAH_yajuH/taittirIyam/sArasvata-vibhAgaH/brAhmaNam/brAhmaNam/sarva-prastutiH/3/2_darsha-pUrNa-mAsAdi/04_havir-nirvApaH/ashvinor_bAhubhyAm.md"  newLevelForH1="5" includeTitle="false"> 

<details open><summary>विश्वास-प्रस्तुतिः</summary>

"अ॒श्विनो॑र् बा॒हुभ्या॒म्" इत्य् आ॑ह ।
अ॒श्विनौ॒ हि दे॒वाना॑म् अध्व॒र्यू आस्ता॑म् ।
</details>

<details><summary>मूलम्</summary>

"अ॒श्विनो॑र्बा॒हुभ्या॒"मित्या॑ह ।
अ॒श्विनौ॒ हि दे॒वाना॑मध्व॒र्यू आस्ता॑म् ।
</details>

<details><summary>भट्टभास्कर-टीका</summary>

अध्वर्यू इति । अध्वरस्य नेतारौ मणिबन्धादुपरि वा स्तः ।
</details>

<details><summary>सायण-टीका</summary>

अश्विनोर्बाहुभ्यामित्याह। अश्विनौ हि देवानामध्वर्यू आस्ताम्। 
</details>

<details open><summary>विश्वास-प्रस्तुतिः</summary>

"पू॒ष्णो हस्ता॑भ्या॒म्" इत्य् आ॑ह॒ यत्यै॑ ।
</details>

<details><summary>मूलम्</summary>

"पू॒ष्णो हस्ता॑भ्या॒"मित्या॑ह॒ यत्यै॑ ।
</details>

<details><summary>भट्टभास्कर-टीका</summary>

यत्यै यमनाय धारणाय ॥
</details>

<details><summary>सायण-टीका</summary>

पूष्णो हस्ताभ्यामित्याह पत्यै’ (ब्रा॰ का॰ ३ प्र॰ २ अ॰ २) इति। यतिर्नियतिः। यद्यद्यज्ञसाधनमुपादेयं तत्सर्वं पोषकस्य देवस्य हस्ताभ्यामेवेति नियमः।
</details>
</div>  

## पर्वसु लवनम्
<details open><summary>विश्वास-प्रस्तुतिः</summary>

यो वा ओष॑धीᳶ पर्व॒शो वेद॑ ।  
नैना॒स् स हि॑नस्ति ।
</details>

<details><summary>मूलम्</summary>

यो वा ओष॑धीᳶ पर्व॒शो वेद॑ ।  
नैना॒स्स हि॑नस्ति ।
</details>

<details><summary>भट्टभास्कर-टीका</summary>

2यो वा इत्यादि अश्वपर्श्वोस्स्तुतिः ॥ पर्वशः पर्वणिपर्वणि । 'संख्यैकवचनाच्च' इति शस् । पर्ववेदी पर्वपरिहारेणाच्छिन्दन् एना ओषधीर्न हिनस्ति ।
</details>

<details><summary>सायण-टीका</summary>

अश्वपर्शुना सह बर्हिः प्राप्तुं गच्छेदिति सार्थवादेन वाक्येन विधिरुन्नीयते, ‘यो वा ओषधीः पर्वशो वेद। मैमाः स हिनस्ति। 
</details>

<details open><summary>विश्वास-प्रस्तुतिः</summary>

प्र॒जाप॑ति॒र् वा ओष॑धीᳶ पर्व॒शो वे॑द ।   
स ए॑ना॒ न हि॑नस्ति ।  
</details>

<details><summary>मूलम्</summary>

प्र॒जाप॑ति॒र्वा ओष॑धीᳶ पर्व॒शो वे॑द ।   
स ए॑ना॒ न हि॑नस्ति ।  
</details>

<details><summary>भट्टभास्कर-टीका</summary>

प्रजापतिरेव तद्वेदी तथा कर्तुं शक्रोति ।
</details>

<details><summary>सायण-टीका</summary>

प्रजापतिर्वा ओषधीः पर्वशो वेद। स एना न हिनस्ति। 
</details>

<details open><summary>विश्वास-प्रस्तुतिः</summary>

अ॒श्व॒प॒र्श्वा ब॒र्हिर् अच्छै॑ति ।   
प्रा॒जा॒प॒त्यो वा अश्व॑स् - +++(बह्रिषा)+++ स-योनि॒त्वाय॑ +++(भवति)+++॥7॥  
ओष॑धीना॒म् अहिँ॑सायै ।
</details>

<details><summary>मूलम्</summary>

अ॒श्व॒प॒र्श्वा ब॒र्हिरच्छै॑ति ।   
प्रा॒जा॒प॒त्यो वा अश्व॑स्सयोनि॒त्वाय॑ ॥7॥  
ओष॑धीना॒महिँ॑सायै ।
</details>

<details><summary>भट्टभास्कर-टीका</summary>

ततः किमित्याह - अश्वश्चायं प्राजापत्यः तदक्षिपरिणामत्वात् तस्मात् अश्वपर्श्वा  
बर्हिरभिप्राप्तुं तदर्थां ओषधीः यच्छन्  
उभयोः सयोनित्वात् तासां हिंसां नोत्पादयेत् ॥
</details>

<details><summary>सायण-टीका</summary>

अश्वपर्श्वा बर्हिरच्छैति। प्रजापत्यो वा अश्वः सयोनित्वाय। ओषधीनामहिँसायै’ (ब्रा॰ का॰ ३ प्र॰ २ अ॰ २) इति। प्रजापत्यक्षिपरिणामोऽश्व इत्यश्वमेधविधौ श्रूयते — ‘प्रजापतेरक्ष्यश्वयत्। तत्परापतत्। तदश्वोऽभवत्। यदश्वयत्। तदश्वस्याश्वत्वम्’ इति। ततोऽश्वस्य प्राजापत्यत्वात्प्रजापतेश्चौषधीषु तत्तत्पर्वाभिज्ञत्वेन पर्वणोः संधौ छेत्तुं प्रवृत्तस्य पर्वमञ्जकत्वाभावेनाश्वपर्श्वा प्रजापतिरूपया दर्मच्छेदे हिंसा न भवतीति। द्रव्यान्तरपरित्यागेनाश्वपर्शुस्वीकारस्तद्योनिभूतप्रजापतिसाहित्यार्थम्। अस्ति च तत्साहित्यं कारणस्य कार्येऽनुगतत्वात्। तस्मात्प्रजापतिद्वारेण कर्तुर्हिंसादोषाभाव उपपद्यते।
</details>

## य॒ज्ञस्य॑ घो॒षद्
<details open><summary>विश्वास-प्रस्तुतिः</summary>

"य॒ज्ञस्य॑ घो॒षद् अ॒सी"त्य् आ॑ह ।
यज॑मान ए॒व र॒यिन् द॑धाति ।  
</details>

<details><summary>मूलम्</summary>

"य॒ज्ञस्य॑ घो॒षद॒सी"त्या॑ह ।
यज॑मान ए॒व र॒यिन्द॑धाति ।  
</details>

<details><summary>भट्टभास्कर-टीका</summary>

3यज्ञस्येति अश्वपर्श्वभिमन्त्रणम् ॥ रयिं दधातीति । यज्ञसाधनत्वाभिधानेन रयि-साधनं यज्ञं यजमाने स्थापयति । घोषदिति धननामेति केचित् ॥
</details>

<details><summary>सायण-टीका</summary>

अत्र ब्राह्मणम् – ‘ यज्ञस्य घोषदसीत्याह। यजमान एव रयिं दधाति’ (ब्रा॰ का॰ ३ प्र॰ २ अ॰ २) इति। रयिं धनम्।
</details>

## प्रत्यु॑ष्टँ॒ रक्ष॒ᳶ
<div class="js_include" url="/vedAH_yajuH/taittirIyam/sArasvata-vibhAgaH/brAhmaNam/brAhmaNam/sarva-prastutiH/3/2_darsha-pUrNa-mAsAdi/02_barhirAharaNam/pratyuShTaM_raxaH.md"  newLevelForH1="5" includeTitle="false"> 


<details open><summary>विश्वास-प्रस्तुतिः</summary>

"प्रत्यु॑ष्टँ॒ रक्ष॒ᳶ प्रत्यु॑ष्टा॒ अरा॑तय॒" इत्या॑ह ।  
रक्ष॑सा॒म् अप॑हत्यै ।
</details>

<details><summary>मूलम्</summary>

"प्रत्यु॑ष्टँ॒ रक्ष॒ᳶ प्रत्यु॑ष्टा॒ अरा॑तय॒" इत्या॑ह ।  
रक्ष॑सा॒म् अप॑हत्यै ।
</details>

<details><summary>सायण-टीका</summary>

अस्मिल्लँवनसाधने निगूढं रक्षसामथ वैरिणां च स्वरूपमत्यन्तं दग्धं भवतु। मन्त्रप्रयोजनमाह - ‘प्रत्युष्टँ रक्षः प्रत्युष्टा अरातय इत्याह। रक्षसामपहत्यै’ (ब्रा॰ का॰ ३ प्र॰ २ अ॰ २) इति।
</details>

</div>  

## प्रेयम् अ॑गाद्
<details open><summary>विश्वास-प्रस्तुतिः</summary>

"प्रेयम् अ॑गाद् धि॒षणा॑+++(→पर्शुः)+++ ब॒र्हिर् अच्छे"त्य् आ॑ह ।   
</details>

<details><summary>मूलम्</summary>

"प्रेयम॑गाद्धि॒षणा॑ ब॒र्हिरच्छे"त्या॑ह ।   
</details>

<details><summary>भट्टभास्कर-टीका</summary>

4प्रेयमिति गार्हपत्यप्रदेशादाहवनीयप्रदेशगमनम् ॥   ़
</details>

<details><summary>सायण-टीका</summary>

इयमश्वपर्शुर्विद्यारूपत्वेनाभिज्ञानवती बर्हिराप्तुं गच्छति। कीदृशी सा। प्रजापतिरूपेण मनुना स्वचक्षुषो निर्मिता। अश्वभक्षितान्नलक्षणया स्वधया विशेषेण तीक्ष्णीकृता। यस्मात्ते पूर्वे कवयो विद्वांसोऽनुष्ठातारः पूर्वस्या दिशो बर्हिरानयन्ति तस्मादियं प्राग्गच्छति। हविर्भुग्भ्यः प्रियं बर्हिरिह वेद्यामासादयितव्यम्। 
</details>

<details open><summary>विश्वास-प्रस्तुतिः</summary>

वि॒द्या वै धि॒षणा॑ +++(→पर्शुः)+++।  
वि॒द्ययै॒वैन॒द् अच्छै॑ति ।  
</details>

<details><summary>मूलम्</summary>

वि॒द्या वै धि॒षणा॑ ।  
वि॒द्ययै॒वैन॒दच्छै॑ति ।  
</details>

<details><summary>भट्टभास्कर-टीका</summary>

विद्या वा इति । अश्वपर्शुं धिषणाशब्देन संकीर्तयन् विद्ययैव बर्हिरभिप्राप्तुं गच्छन् भवति ॥
</details>

<details><summary>सायण-टीका</summary>

अस्य मन्त्रस्य प्रथमभागे पदार्थं तात्पर्यं चाऽऽह — ‘प्रेयमगाद्धिषणा बर्हिरच्छेत्याह। विद्या वै धिषणा। विद्ययैवैतदच्छैति” [ब्रा॰ का॰ ३ प्र॰ २ अ॰ ३] इति। 
</details>

## मनु॑ना कृ॒ता
<details open><summary>विश्वास-प्रस्तुतिः</summary>

"मनु॑ना कृ॒ता स्व॒धया॒ वित॒ष्टे"त्य् आ॑ह ।
मा॒न॒वी हि पर्शु॑स् स्व॒धा-कृ॑ता ॥8॥  
</details>

<details><summary>मूलम्</summary>

"मनु॑ना कृ॒ता स्व॒धया॒ वित॒ष्टे"त्या॑ह ।
मा॒न॒वी हि पर्शु॑स्स्व॒धाकृ॑ता ॥8॥  
</details>

<details><summary>भट्टभास्कर-टीका</summary>

5मानवी हीति ॥ मनुना प्रजापतिना कृता मानवी पर्शुः, सा खलु स्वधया अन्नेन कृता यागद्वारेण निर्वर्तिता, तस्मात् स्वधया वितष्टेत्युच्यते । 'तृतीया कर्मणि' इति पूर्वपदप्रकृतिस्वरत्वम् । श्रुतवन्तः क्रान्तदर्शनाः, तस्मात्त एवं कुर्वन्तीत्याह । अयं यज्ञः पुरस्तात् पूर्वस्यां दिशि वर्तते ।
</details>

<details><summary>सायण-टीका</summary>

द्वितीयभागस्यार्थे श्रुत्यन्तरप्रसिद्धिमनुमानप्रसिद्धिं चाऽऽह — “ मनुना कृता स्वधया वितष्टेत्याह। मानवी हि पर्शुः स्वधाकृता ” [ब्रा॰ का॰ ३ प्र॰ २ अ॰ २] इति। अन्नेनास्थ्याद्युपचयोऽन्वयव्यतिरेकसिद्धः।
</details>

## पुरस्ताद् आरम्भः
<details open><summary>विश्वास-प्रस्तुतिः</summary>

"त आव॑हन्ति क॒वय॑ᳶ पु॒रस्ता॒द् +++(दिशः)+++" इत्या॑ह ।   
शु॒श्रु॒वाँसो॒ वै क॒वयः॑ ।   
य॒ज्ञᳶ पु॒रस्ता॑त् ।   
मु॒ख॒त ए॒व य॒ज्ञम् आर॑भते +++(पुरस्ताद्-आगच्छत्-कवि-कल्पनेन)+++।  
</details>

<details><summary>मूलम्</summary>

"त आव॑हन्ति क॒वय॑ᳶ पु॒रस्ता॒"दित्या॑ह ।   
शु॒श्रु॒वाँसो॒ वै क॒वयः॑ ।   
य॒ज्ञᳶ पु॒रस्ता॑त् ।   
मु॒ख॒त ए॒व य॒ज्ञमार॑भते ।  
</details>

<details><summary>भट्टभास्कर-टीका</summary>

तस्मात् कवयः पुरस्तात् पूर्वस्यां दिशि आवहन्तीत्य् उच्यत इति ।  
तस्मात् मुखत् एव वाच्या एवारभ्य यज्ञः निर्वर्तितो भवति ।
</details>

<details><summary>सायण-टीका</summary>

तृतीयभागे पदार्थं पुरस्ताच्छब्दतात्पर्यं चाऽऽह - ‘ त आवहन्ति कवयः पुरस्तादित्याह। शुश्रुवाँसो वै कवयः। यज्ञः पुरस्तात्। मुखत एव यज्ञमारभते’ (ब्रा॰ का॰ ३ प्र॰ २ अ॰ २) इति। होमाधारस्याऽऽहवनीयस्य पूर्वदिक्स्थत्वाद्यज्ञः पुरस्ताद्वर्तत इत्युच्यते। तच्छब्दपाठेन पुरस्तादेव यज्ञ आरब्धो भवति। 
</details>


<details open><summary>विश्वास-प्रस्तुतिः</summary>

अथो॒ यद् ए॒तद् उ॒क्त्वा  
यत॒ᳵ कुत॑श् चा॒हर॑ति॒  
तत् प्राच्या॑ ए॒व दि॒शो भ॑वति ।   
</details>

<details><summary>मूलम्</summary>

अथो॒ यद् ए॒तद् उ॒क्त्वा यत॒ᳵ कुत॑श् चा॒हर॑ति ।
तत् प्राच्या॑ ए॒व दि॒शो भ॑वति ।
</details>

<details><summary>भट्टभास्कर-टीका</summary>

अथो अपि च त एवमुक्त्वा यतः कुतश्चिदपि दिशो यदाहरति तत्प्राच्या एवाहृतं भवति एतन्मन्त्रप्रभावात् ॥
</details>

<details><summary>सायण-टीका</summary>

अपि च तत्पाठे दिगन्तरप्रयुक्तं वैकल्पं नास्तीत्याह — ‘ अथो यदेतदुक्त्वा यतः कुतश्चाऽऽहरति। तत्प्राच्या एव दिशो भवति’ (ब्रा॰ का॰ ३ प्र॰ २ अ॰ २) इति। 
</details>

## दे॒वेभ्यो॒ जुष्ट॑मि॒ह
<details open><summary>विश्वास-प्रस्तुतिः</summary>

"दे॒वेभ्यो॒ जुष्ट॑म् इ॒ह ब॒र्हिर् आ॒सद॒" इत्य् आ॑ह  
ब॒र्हिष॒स् समृ॑द्ध्यै॒ कर्म॒णोऽन॑पराधाय ।
</details>

<details><summary>मूलम्</summary>

दे॒वेभ्यो॒ जुष्ट॑मि॒ह ब॒र्हिरा॒सद॒ इत्या॑ह ।
ब॒र्हिष॒स्समृ॑द्ध्यै ।
कर्म॒णोऽन॑पराधाय ।
</details>

<details><summary>भट्टभास्कर-टीका</summary>

6देवेभ्योजुष्टमिति वेद्याः प्रत्यवेक्षणम् ॥ तत्र देवेभ्यो जुष्टं प्रियमस्यां वेद्यां आसादनीयं चेति वचनं बर्हिषस्समृद्ध्यै सम्यक्फलसाधनभावाय भवति । तच्च कर्मणोऽनपराधाय अवैकल्याय भवति । तादृशबर्हिरर्थान् दर्भानाहर्तुं इयं अश्वपर्शुः प्राची गच्छतीति भाव इति दर्शितं भवति ॥
</details>

<details><summary>सायण-टीका</summary>

चतुर्थभाग आसद इत्यस्य तात्पर्यमाह — ‘देवेभ्यो जुष्टमिह बर्हिरासद इत्याह। बर्हिषः समृद्ध्यै। कर्मणोऽनपराधाय’ [ब्रा॰ का॰ ३ प्र॰ २ अ॰ २] इति। आसादयितव्यमित्युक्ते यावद्वेद्यास्तरणस्य युक्तं पर्याप्तं तावतः सूचितत्वादेतत्पदोच्चारणं समृद्ध्यै संपद्यते। ततो न्यूनत्वलक्षणः कर्मणोऽपराधो न भविष्यति।
</details>

## दे॒वाना॑म् परिषू॒तम्
<details open><summary>विश्वास-प्रस्तुतिः</summary>

"दे॒वाना॑म् परिषू॒तम् अ॒सी"त्या॑ह ॥9॥  
यद् वा इ॒दङ् किञ् च॒  
तद् दे॒वाना॑म् परिषू॒तम् ।  
</details>

<details><summary>मूलम्</summary>

दे॒वाना॑म्परिषू॒तम॒सीत्या॑ह ॥9॥  
यद्वा इ॒दङ्किञ्च॑ ।
तद्दे॒वाना॑म्परिषू॒तम् ।
</details>

<details><summary>भट्टभास्कर-टीका</summary>

7देवानामिति प्रस्तरार्थदर्भपरिग्रहः ॥ यन्नाम किंचित् दृश्यते तत्सर्वं देवानां परिषूतं देवतार्थमेव प्रागेव परिगृहीतम् । योपि 'देवार्थं परिषूतं परिगृहीतमसि, नात्मार्थं वृथा परिषूयसे' इति अध्वर्युराह तदात्मन अहिंसार्थम् ।
</details>

<details><summary>सायण-टीका</summary>

परिगृहीतस्य सर्वस्य देवार्थत्वं न त्वेकदेशस्येत्येवं मन्त्राभिप्रायं दर्शयति — ‘देवानां परिषूतमसीत्याह। यद्वा इदं किंच। तद्देवानां परिषूतम्’ [ब्रा॰ का॰ ३ प्र॰ २ अ॰ २] इति। 
</details>

<details open><summary>विश्वास-प्रस्तुतिः</summary>

अथो॒ यथा॒ वस्य॑से+++(=वरीयसे)+++ प्रति॒प्रोच्याह॑ "+इ॒दङ् क॑रिष्या॒मी"त्य्  
ए॒वम् ए॒व तद् अ॑ध्व॒र्युर्  
दे॒वेभ्य॑ᳶ **प्रति॒प्रोच्य॑**  
ब॒र्हिर् **दा॑त्य्** -  
+++(अपराधाभावेन)+++ आ॒त्मनो ऽहिँ॑सायै ।+++(5)+++
</details>

<details><summary>मूलम्</summary>

अथो॒ यथा॒ वस्य॑से प्रति॒प्रोच्याहे॒दङ्क॑रिष्या॒मीति॑ ।
ए॒वमे॒व तद॑ध्व॒र्युर्दे॒वेभ्य॑ᳶ प्रति॒प्रोच्य॑ ब॒र्हिर्दा॑ति ।
आ॒त्मनोऽहिँ॑सायै ।
</details>

<details><summary>भट्टभास्कर-टीका</summary>

अथो अपिच यथा खलु लोके कश्चित् स्वाभिमतं कूर्वन्  
**वस्यसे** प्रशस्ततराय पुरुषाय प्रतिप्रोच्य प्रार्थितं प्रकटीकृत्य 'अत्र भवत इदं करिष्यामि नात्मार्थम्' इति वसीयांसं प्रत्यर्थितया व्यपदिशन् स्वाभिमतं करोति एवमेवाध्वर्युर्देवेभ्यः प्रतिप्रोच्य स्वाभिमतं बर्हिदाति लुनाति आत्मनो लवनापराधनिवृत्तये, तच्चाहिंसायै ॥
</details>

<details><summary>सायण-टीका</summary>

अपि च यथा लोके कश्चिद् भृत्यो राजनियोगाद्ग्रामेषु गत्वा बलाद्गृह्यमाणं दधिक्षीरादिद्रव्यं वसुमत्तमाय राज्ञे न तु मदर्थमिति प्राजनामग्रे प्रतिप्रोच्य निर्भयः सर्वथेदं हरिष्यामीति ब्रूते तद्वदिदमित्यमिप्रायान्तरमाह- ‘अथो यथा वस्यसे प्रतिप्रोच्याऽऽहेदं करिष्यामीति। एवमेव तदध्वर्युर्देवेभ्यः प्रतिप्रोच्य बर्हिर्दाति। आत्मनोऽहिँसायै’ (ब्रा॰ का॰ ३ प्र॰ २ अ॰ २) इति। 
</details>

## स्तम्ब-परिदेशः
<details open><summary>विश्वास-प्रस्तुतिः</summary>

याव॑तस् स्त॒म्बान् **प॑रिदि॒शेद्**  
यत् तेषा॑म् **उच्छिँ॒ष्याद्** +++("विष्णो॒स्स्तूपो॑ऽसि" इति विसृजेत्)+++  
**अति॒** तद् य॒ज्ञस्य॑ **रेचयेत्** ।  
</details>

<details><summary>मूलम्</summary>

याव॑तस्स्त॒म्बान्प॑रिदि॒शेत् ।
यत्तेषा॑मुच्छिँ॒ष्यात् ।
अति॒ तद्य॒ज्ञस्य॑ रेचयेत् ।
</details>

<details><summary>भट्टभास्कर-टीका</summary>

8यावत इति ॥ **परिदेशनं** परिषवणं,  
बर्हिस् स्तम्बपरिग्रहे तेषां मध्ये किंचिद् यद् **उच्छिंष्यात्** 'विष्णो॒स् स्तूपो॑ऽसि' इत्युत्सृजेत् । अतः तत् यज्ञस्य अतिरेचयेत् तस्य स्तम्बस्य यज्ञसम्बन्धं निवर्तयेत् । अयुक्तं च परिषूतस्य अतिरिक्तत्वम्, तस्मादयं पक्षो दृष्टः ।
</details>


<details open><summary>विश्वास-प्रस्तुतिः</summary>

+++(उच्छेद-वारणाय)+++  
एकँ॑ स्त॒म्बम् परि॑दिशे॒त्  
तँ सर्व॑न् दायाद् - य॒ज्ञस्यान॑तिरेकाय ।
</details>

<details><summary>मूलम्</summary>

एकँ॑ स्त॒म्बम्परि॑दिशेत् ।
तँ सर्व॑न् दायात् ॥10॥  
य॒ज्ञस्यान॑तिरेकाय ।
</details>

<details><summary>भट्टभास्कर-टीका</summary>

कथं तर्हि कर्तव्यमित्याह - एकमिति ।  
एक-स्तम्ब-परिग्रहे उत्स्रष्टव्याभावात्  
तस्य च सर्वस्य किंचिद् अप्य् अनुच्छेष्यत्व-वचनान् नातिरेकदोषः ॥
</details>

<details><summary>सायण-टीका</summary>

स्तम्बस्य स्वीकार्यस्यैकत्वं कृत्स्नलवनं च विधत्ते — ‘यावतः स्तम्बान्परिदिशेत्। यत्तेषामुच्छिँष्यात्। अति तद्यज्ञस्य रेचयेत्। एकँस्तम्बं परिदिशेत। तँ सर्वं दायात्। यज्ञस्यानतिरेकाय’ (ब्रा॰ का॰ ३ प्र॰ २ अ॰ २) इति। 
</details>

## व॒र्षवृ॑द्धम्
<details open><summary>विश्वास-प्रस्तुतिः</summary>

"व॒र्षवृ॑द्धम् अ॒सी"त्या॑ह ।  
व॒र्षवृ॑द्धा॒ वा ओष॑धयः ।
</details>

<details><summary>मूलम्</summary>

"व॒र्षवृ॑द्धम॒सी"त्या॑ह ।  
व॒र्षवृ॑द्धा॒ वा ओष॑धयः ।
</details>

<details><summary>भट्टभास्कर-टीका</summary>

9वर्षवृद्धमसीति स्तम्बोन्मार्जनम् ॥ वर्षवृद्धा इति वर्षेण वर्धिता इति । कर्मणि निष्ठायां 'तृतीया कर्मणि' इति पूर्वपदप्रकृतिस्वरत्वम् ॥
</details>

<details><summary>सायण-टीका</summary>

यज्ञस्य संबन्धि यद्द्रव्यं तस्य यज्ञाद्बहिर्भावेऽतिरेकः स त्वयुक्तः। अकृष्टपच्यानां दर्भदीनां तटाकाद्युदकमनपेक्ष्य वर्षेण वृद्धिः प्रसिद्धेत्याह। वर्षवृद्धा वा ओषधयः’ (ब्रा॰ का॰ ३ प्र॰ २ अ॰ २) इति॥
</details>

## छेदनम्
<details open><summary>विश्वास-प्रस्तुतिः</summary>

"देव॑-बर्हि॒"र् इत्य् आ॑ह ।  
दे॒वेभ्य॑ ए॒वैन॑त्करोति ।
</details>

<details><summary>मूलम्</summary>

"देव॑बर्हि॒"रित्या॑ह ।  
दे॒वेभ्य॑ ए॒वैन॑त्करोति ।
</details>

<details><summary>भट्टभास्कर-टीका</summary>

10देवबर्हिरिति असिदादिना बर्हिषस्संश्लेषणम् ॥ देवपदविशेषणेन देवार्थं बर्हिः करोति ।
</details>

<details><summary>सायण-टीका</summary>

बर्हिषो देवसंबन्धस्तादर्थ्यरूप इत्यभिप्रायमाह — ‘देवबर्हिरित्याह। देवेभ्य एवैनत्करोति” (ब्रा॰ का॰ ३ प्र॰ २ अ॰ २) इति। 
</details>

<details open><summary>विश्वास-प्रस्तुतिः</summary>

"मा त्वा॒ऽन्वङ् मा ति॒र्यग् इत्या॒हा"हिँ॑सायै ।
</details>

<details><summary>मूलम्</summary>

"मा त्वा॒ऽन्वङ्मा ति॒र्यगित्या॒हा"हिँ॑सायै ।
</details>

<details><summary>भट्टभास्कर-टीका</summary>

अहिंसाया इति । हिंसा हेतुमन्वक्छेदादिं न करोमीति वचनात्, बर्हिषोऽहिंसायै भवति ।
</details>

<details><summary>सायण-टीका</summary>

निषेधो दोषपरिहारायेत्याह — ‘मा त्वाऽन्वङ्मा तिर्यगित्याहाहिँसायै’ (ब्रा॰ का॰ ३ प्र॰ २ अ॰ २) इति। 
</details>

<details open><summary>विश्वास-प्रस्तुतिः</summary>

"पर्व॑ ते राध्यास॒म्" इत्य् आ॒ह र्ध्यै॑ ।
</details>

<details><summary>मूलम्</summary>

"पर्व॑ ते राध्यास॒"मित्या॒हर्ध्यै॑ ।
</details>

<details><summary>भट्टभास्कर-टीका</summary>

पर्वणो राद्धिवचनं च बर्हिष ऋद्ध्यै भवति ॥
</details>

<details><summary>सायण-टीका</summary>

पुनःप्ररोहसमृद्ध्यर्थं पर्वसादनमित्याह — ‘पर्व ते साध्यासमित्याहर्द्ध्यै” (ब्रा॰ का॰ ३ प्र॰ २ अ॰ २) इति।
</details>


<details open><summary>विश्वास-प्रस्तुतिः</summary>

"आ॒च्छे॒त्ता ते॒ मा रि॑ष॒म्" इत्य् आ॑ह॒  
नास्या॒त्मनो॑ मीयते॒+++(=हिंस्यते)+++ य ए॒वव्ँ वेद॑ ॥11॥  
</details>

<details><summary>मूलम्</summary>

आ॒च्छे॒त्ता ते॒ मा रि॑ष॒मित्या॑ह ।  
नास्या॒त्मनो॑ मीयते ।  
य ए॒वव्ँ वेद॑ ॥11॥
</details>

<details><summary>भट्टभास्कर-टीका</summary>

11आच्छेत्तेत्याच्छेदनम् ॥ एतद्वचनप्रभावाद्योप्येवं वेद, न परं बर्हिरित्येव अस्यापि वेदितुरपि आत्मनस्संबन्धि किंचिदपि न मीयते न हिंस्यते । 'मिञ् हिंसायाम्' । अस्यैवंवक्तुस्सबन्धि किंचिदपि न मीयते, अथ य एवं वेद तस्यापीति शेषः ॥
</details>

<details><summary>सायण-टीका</summary>

अत्र मा रिषमित्येषं मन्त्रं पठतस्तदर्थाभिज्ञस्य च स्वकीयं किमपि न विनश्यतीत्याह — “आच्छेत्ता ते मा रिषमित्याह। नास्याऽऽत्मनो मीयते। य एवं वेद” (ब्रा॰ का॰ ३ प्र॰ २ अ॰ २) इति।
</details>

<details open><summary>विश्वास-प्रस्तुतिः</summary>

"देव॑बर्हिश् श॒त-व॑ल्श॒व्ँ विरो॒हे"त्य् आ॑ह ,  
प्र॒जा वै ब॒र्हिः ।  
प्र॒जाना॑म् प्र॒जन॑नाय ।
</details>

<details><summary>मूलम्</summary>

देव॑बर्हिश्श॒तव॑ल्श॒व्ँविरो॒हेत्या॑ह ।  
प्र॒जा वै ब॒र्हिः ।
प्र॒जाना॑म्प्र॒जन॑नाय ।
</details>

<details><summary>भट्टभास्कर-टीका</summary>

12देवबर्हिरित्याच्छिन्नाभिमर्शनम् ॥ तत्र प्रजासाधनस्य बर्हिषो विरोहणं प्रजानामेव प्रजननाय भवति । न दर्भप्ररोहणमात्रमिदमाशास्यत इति मन्तव्यमिति भावः ॥
</details>

<details><summary>सायण-टीका</summary>

बर्हिषः पुत्रादिवदुपकारकत्वात्तत्प्ररोहार्थं यत्नः पुत्रोत्पत्त्यै भवतीति व्याचष्टे — ‘देवबर्हिः शतवल्शं विरोहेत्याह। प्रजा वै बर्हिः। प्रजानां प्रजननाय’ (ब्रा॰ का॰ ३ प्र॰ २ अ॰ २) इति।
</details>

<details open><summary>विश्वास-प्रस्तुतिः</summary>

"स॒हस्र॑वल्शा॒ वि व॒यँ रु॑हे॒मे"त्य् आ॑ह ।
आ॒शिष॑म् ए॒वैताम् **आशा॑स्ते** ।
</details>

<details><summary>मूलम्</summary>

"स॒हस्र॑वल्शा॒ वि व॒यँ रु॑हे॒मे"त्या॑ह ।
आ॒शिष॑मे॒वैतामाशा॑स्ते ।
</details>

<details><summary>भट्टभास्कर-टीका</summary>

13सहस्रवल्शा इत्यात्मप्रत्यभिमर्शनम् ॥ एतामात्मविरोहणविषयामेवाशिषं आशास्ते नातःपरमाशासनीयमिति भावः ॥
</details>

<details><summary>सायण-टीका</summary>

मन्त्रस्याऽऽशीःपरत्वं स्पष्टमित्याह — ‘सहस्रवल्शा वि वयँ रुहेमेत्याह। आशिषमेवैतामाशास्ते’ (ब्रा॰ का॰ ३ प्र॰ २ अ॰ २) इति।
</details>

## प्रस्तरनिधानम्
<details open><summary>विश्वास-प्रस्तुतिः</summary>

"पृ॒थि॒व्यास् स॒म्पृच॑ᳶ पा॒ही"त्य् आ॑ह॒ प्रति॑ष्ठित्यै ।
</details>

<details><summary>मूलम्</summary>

"पृ॒थि॒व्यास्स॒म्पृच॑ᳶ पा॒ही"त्या॑ह॒ प्रति॑ष्ठित्यै ।
</details>

<details><summary>भट्टभास्कर-टीका</summary>

14पृथिव्या इति प्रस्तरनिधानम् ॥ आत्मनः पृथिवीसंपृक्तवचनं यजमानस्य प्रतिष्ठित्यै भवति ॥
</details>

<details><summary>सायण-टीका</summary>

द्रव्यान्तरस्योपरि स्थापने प्रयोजनमाह — ‘पृथिव्याः संपृचः पाहीत्याह प्रतिष्ठित्यै’ (ब्रा॰ का॰ ३ प्र॰ २ अ॰ २) इति। यदि लूनमिमं दर्भं पृथिव्यां निदध्यात्तदानीमुच्छिष्टादिस्पर्शेन त्याज्यत्वे सति दर्भोऽप्रतिष्ठितः स्यात्। 
</details>

<details open><summary>विश्वास-प्रस्तुतिः</summary>

अयु॑ङ्गायुङ्गान्+++(=अयुग्मान् अयुग्मान्)+++ मु॒ष्टील्ँ लु॑नोति  
मिथुन॒त्वाय॒ प्रजा॑त्यै ।
</details>

<details><summary>मूलम्</summary>

अयु॑ङ्गायुङ्गान्मु॒ष्टील्ँ लु॑नोति ।
मि॒थु॒न॒त्वाय॒ प्रजा॑त्यै ।
</details>

<details><summary>भट्टभास्कर-टीका</summary>

15अयुङ्गायुङ्गानिति ॥ अयुग्मान् अयुग्मान् नकारमकारयोः स्थानविनिमयः; पूर्वत्र द्वितीयायाः 'सुपां सुलुक्' इत्याकारः । 'अनुदात्तं च' इत्याम्रेडितस्य निघातः । निधनभेदनिबन्धना वीप्सा निधनानामप्ययुग्मत्वं बोधयति । अयुग्मत्वे हि मुष्टीनां प्रस्तरेण सह मिथुनत्वं युग्मता भवति । तच्च प्रजात्यै भवति ॥
</details>

<details><summary>सायण-टीका</summary>

पूर्वं प्रस्तराख्यस्य दर्भमुष्टेः समन्त्रकलवनं प्रपञ्चितम्। इदानीं मुष्ट्यन्तराणां मन्त्रमन्तरेणैव लवनं विधत्ते — ‘अयुङ्गायुङ्गान्मुष्टील्लुँनोति। मिथुनत्वाय प्रजात्यै’ (ब्रा॰ का॰ ३ प्र॰ २ अ॰ २) इति। अयुङ्गत्वं युग्मरूपसमसंख्याराहित्यम्। 
</details>

## बन्धनम्
<details open><summary>विश्वास-प्रस्तुतिः</summary>

"सु॒स॒म्भृता॑ त्वा॒ सम्भ॑रा॒मी"त्या॑ह ।
ब्रह्म॑णै॒वैन॒थ् सम्भ॑रति ॥12॥  
</details>

<details><summary>मूलम्</summary>

"सु॒स॒म्भृता॑ त्वा॒ सम्भ॑रा॒मी"त्या॑ह ।
ब्रह्म॑णै॒वैन॒त्सम्भ॑रति ॥12॥  
</details>

<details><summary>भट्टभास्कर-टीका</summary>

16सुसंभृतेति शुल्बे निधनसम्भरणम् ॥ ब्रह्मणैवेति । ब्रह्मणा हि सुष्ठु संभ्रियते ॥
</details>

<details><summary>सायण-टीका</summary>

ब्राह्मणं तु पाठक्रमेणैव व्याचष्टे — “सुसंभृता त्वा संभरामीत्याह। ब्रह्मणेवैनत्संभरति। 
</details>

<details open><summary>विश्वास-प्रस्तुतिः</summary>

"अदि॑त्यै॒ रास्ना॒ऽसी"त्या॑ह ।   
इ॒यव्ँ वा अदि॑तिः ।  
अ॒स्या ए॒वैन॒द् रास्ना॑ङ्+++(=रशनां)+++ करोति ।
</details>

<details><summary>मूलम्</summary>

"अदि॑त्यै॒ रास्ना॒ऽसी"त्या॑ह ।   
इ॒यव्ँ वा अदि॑तिः ।  
अ॒स्या ए॒वैन॒द्रास्ना॑ङ्करोति ।
</details>

<details><summary>भट्टभास्कर-टीका</summary>

17अदित्या इति शुल्बकरणम् ॥ सामर्थ्याच्च सम्भरणात्पूर्वमिदं द्रष्टव्यम् । अस्याः पृथिव्याः एनत् शुल्बं रास्नां रशनां करोति ॥
</details>

<details><summary>सायण-टीका</summary>

अदित्यै रास्नाऽऽसीत्याह। इयं वा अदितिः। अस्या एवैनद्रास्नां करोति’ (ब्रा॰ का॰ ३ प्र॰ २ अ॰ २) इति। दर्भमयत्वेन प्रशस्तत्वाद्रज्जोर्ब्रह्मत्वम्। एनद्दर्भजातम्। एनदेनां रशनाम्।
</details>

<details open><summary>विश्वास-प्रस्तुतिः</summary>

"इ॒न्द्रा॒ण्यै स॒न्नह॑न॒म्" इत्य् आ॑ह ।
इ॒न्द्रा॒णी वा अग्रे॑ दे॒वता॑नाँ॒ सम॑नह्यत ।  
साऽऽर्ध्नो॑त् ।   

ऋद्ध्यै॒ सन्न॑ह्यति ।   
प्र॒जा वै ब॒र्हिः ।   
प्र॒जाना॒म् अप॑रावापाय ।  
तस्मा॒थ् स्नाव॑+++(=स्नायु)+++-सन्तताᳶ प्र॒जा जा॑यन्ते ॥13॥+++(4)+++  
</details>

<details><summary>मूलम्</summary>

"इ॒न्द्रा॒ण्यै स॒न्नह॑न॒"मित्या॑ह ।
इ॒न्द्रा॒णी वा अग्रे॑ दे॒वता॑नाँ॒ सम॑नह्यत ।  
साऽऽर्ध्नो॑त् ।   

ऋद्ध्यै॒ सन्न॑ह्यति ।   
प्र॒जा वै ब॒र्हिः ।   
प्र॒जाना॒मप॑रावापाय ।  
तस्मा॒त्स्नाव॑सन्तताᳶ प्र॒जा जा॑यन्ते ॥13॥  
</details>

<details><summary>भट्टभास्कर-टीका</summary>

18इन्द्राण्यां इति सन्नहनम् ॥ इन्द्रस्य पत्नी इन्द्राणी 'इन्द्रवरुण' इति ङीषानुकौ ॥
</details>

<details><summary>सायण-टीका</summary>

तस्येन्द्राणीप्रियत्वं विशदयति — ‘इन्द्राण्यै संनहनमित्याह। इन्द्राणी वा अग्रं देवतानाँ समनह्यत। साऽऽर्घ्नोत् ऋद्ध्यै संनह्यति’ (ब्रा॰ का॰ ३ प्र॰ २ अ॰ २) इति। येयमिदानीमिन्द्राणीन्द्रपत्नी देवतानां मध्ये श्रेष्ठा वर्तते सा पूर्वस्मिञ्जन्मनि शतसंख्याकान्क्रतूननुतिष्ठाता यजमानेन तत्तत्क्रतौ योक्त्रेण बद्धाऽभूत्तद्बन्धनसामर्थ्यादिन्द्राणीत्वरूपां समृद्धिं प्राप्तवती। तस्मात्समृद्ध्यर्थमेवाध्वर्युर्दर्भैः संनह्येत्। किंच बर्हिषः प्रजारूपत्वादिदं संनहनं प्रजानामपरावापाय भवति। तस्मादब्रह्मसृष्टावपि प्रजा धमनीभिर्व्याप्ता जायन्त इत्याह — ‘प्रजा वै बर्हिः। प्रजानामपरावापाय। तस्मात्स्तावसंतताः प्रजा जायन्ते’ (ब्रा॰ का॰ ३ प्र॰ २ अ॰ २) इति।
</details>

<details open><summary>विश्वास-प्रस्तुतिः</summary>

"पू॒षा ते॑ ग्र॒न्थिङ् ग्र॑थ्ना॒त्व् इ"त्य् आ॑ह ।   
पुष्टि॑म् ए॒व यज॑माने दधाति ।   
</details>

<details><summary>मूलम्</summary>

"पू॒षा ते॑ ग्र॒न्थिङ्ग्र॑थ्ना॒त्वि"त्या॑ह ।   
पुष्टि॑मे॒व यज॑माने दधाति ।   
</details>

<details><summary>भट्टभास्कर-टीका</summary>

19पूषेति ग्रन्थिकरणम् ॥ पूष्णः पोषयितुः सङ्कीर्तनाद्यजमाने पुष्टिं ददाति ॥
</details>

<details><summary>सायण-टीका</summary>

देवताविवक्षायां पूषशब्दस्यैव प्रयोगेऽभिप्रायमाह — ‘पूषा ते ग्रन्थिं ग्रथ्नात्वित्याह। पुष्टिमेव यजमाने दधाति’ (ब्रा॰ का॰ ३ प्र॰ २ अ॰ २) इति।
</details>

<details open><summary>विश्वास-प्रस्तुतिः</summary>

"स ते॒ मा ऽस्था॒द्" इत्य् आ॒हाहिँ॑सायै ।   
+++(तद् उक्त्वा)+++ प॒श्चात् प्राञ्च॒म् उप॑गूहति ।
</details>

<details><summary>मूलम्</summary>

"स ते॒ मास्था॒दि"त्या॒हाहिँ॑सायै ।   
प॒श्चात्प्राञ्च॒मुप॑गूहति ।
</details>

<details><summary>भट्टभास्कर-टीका</summary>

20स ते इति शुल्बान्तोपगूहनम् ॥ अन्यत्रास्थानस्य ग्रन्थिकरणस्य निषेधात् प्रजानामहिंसायै भवति ॥
</details>

<details><summary>सायण-टीका</summary>

दर्भोपद्रवपरिहाररूपनिषेधफलमाह — ‘स ते माऽऽस्थादित्याहाहिँसायै’ (ब्रा॰ का॰ ३ प्र॰ २ अ॰ २) इति। 
</details>

<details open><summary>विश्वास-प्रस्तुतिः</summary>

प॒श्चाद् वै प्रा॒चीनँ॒ रेतो॑ धीयते ।   
प॒श्चाद् ए॒वास्मै॑ प्रा॒चीनँ॒ रेतो॑ दधाति ।
</details>

<details><summary>मूलम्</summary>

प॒श्चाद्वै प्रा॒चीनँ॒ रेतो॑ धीयते ।   
प॒श्चादे॒वास्मै॑ प्रा॒चीनँ॒ रेतो॑ दधाति ।
</details>

<details><summary>भट्टभास्कर-टीका</summary>

21पश्चादिति परत आकृष्य प्राञ्चं ग्रन्थिम् उपगूहति ॥  
पश्चाद् भागात् प्राचीनं प्राग्-देशाञ्चितं रेतस्-सिच्यते  
तथैव कृतं भवति ॥
</details>

<details><summary>सायण-टीका</summary>

गूहनं विधत्ते — ‘पश्चात्प्राञ्चामुपगूहति। पश्चाद्वैप्राचीनँ रेतो धीयते। पश्चादेवास्मै प्राचीनँ रेतो दधाति’ (ब्रा॰ का॰ ३ प्र॰ २ अ॰ २) इति। तं ग्रन्थिशेषं रज्जोरग्रतो द्विगुणीकृत्य रज्जुवेष्टन स्थानात्पश्चादाकृष्य यथा प्रागग्रं भवति तथोपगूहेत्। पुरषोऽपि पश्चादवस्थाय प्राचीनँ रेतः सिञ्चति। तस्मादीदृशं गूहनमपत्यार्थियजमानार्थं रेतःसिञ्चनरूपेण पर्यवस्यति।
</details>

## उन्नयनादि
<details open><summary>विश्वास-प्रस्तुतिः</summary>

"इन्द्र॑स्य त्वा बा॒हुभ्या॒म् उद्य॑च्छ॒" इत्या॑ह ।   
इ॒न्द्रि॒यम् ए॒व यज॑माने दधाति ।  
</details>

<details><summary>मूलम्</summary>

"इन्द्र॑स्य त्वा बा॒हुभ्या॒मुद्य॑च्छ॒" इत्या॑ह ।   
इ॒न्द्रि॒यमे॒व यज॑माने दधाति ।  
</details>

<details><summary>भट्टभास्कर-टीका</summary>

22इन्द्रस्येत्युद्यमनम् ॥ इन्द्रसंकीर्तनात् इन्द्रदत्तं वीर्यं यजमाने दधाति ॥
</details>

<details><summary>सायण-टीका</summary>

इन्द्रशब्दप्रयोगेणेन्द्रदत्तस्य सामर्थ्यस्य सिद्धिं दर्शयति – ‘इन्द्रस्य त्वा बाहुभ्यामुद्याच्छ इत्याह। इन्द्रियमेव यजमाने दधाति’ (ब्रा॰ का॰ ३ प्र॰ २ अ॰ २) इति।
</details>

<details open><summary>विश्वास-प्रस्तुतिः</summary>

"बृह॒स्पते॑र् मू॒र्ध्ना ह॑रा॒मी"त्य् आ॑ह ।   
ब्रह्म॒ वै दे॒वाना॒म् बृह॒स्-पतिः॑ ॥14॥  
ब्रह्म॑णै॒वैन॑द् +धरति ।
</details>

<details><summary>मूलम्</summary>

"बृह॒स्पते॑र्मू॒र्ध्ना ह॑रा॒मी"त्या॑ह ।   
ब्रह्म॒ वै दे॒वाना॒म्बृह॒स्पतिः॑ ॥14॥  
ब्रह्म॑णै॒वैन॑द्धरति ।
</details>

<details><summary>भट्टभास्कर-टीका</summary>

23बृहस्पतेरिति शीर्ष्णि निधानम् ॥
</details>

<details><summary>सायण-टीका</summary>

प्राशस्त्याद्ब्रह्मत्वेन बृहस्पतिं स्तौति – ‘बृहस्पतेर्मूर्ध्ना हरामीत्याह। ब्रह्म वै देवानां बृहस्पतिः। ब्रह्मणैवैनद्धरति’ (ब्रा॰ का॰ ३ प्र॰ २ अ॰ २) इति।
</details>

<div class="js_include" url="/vedAH_yajuH/taittirIyam/sArasvata-vibhAgaH/brAhmaNam/brAhmaNam/sarva-prastutiH/3/2_darsha-pUrNa-mAsAdi/02_barhirAharaNam/urv-antarixam.md"  newLevelForH1="5" includeTitle="false">   

<details open><summary>विश्वास-प्रस्तुतिः</summary>

"उ॒र्व॑न्तरि॑क्ष॒म् अन्वि॒ही"त्या॑ह॒ गत्यै॑ ।
</details>

<details><summary>मूलम्</summary>

"उ॒र्व॑न्तरि॑क्ष॒मन्वि॒ही"त्या॑ह॒ गत्यै॑ ।
</details>

<details><summary>भट्टभास्कर-टीका</summary>

24उर्विति प्रत्यागच्छति ॥ तत्र अन्तरिक्षस्य उरुत्वाभिधानं गत्यै अविहतायै भवति ॥
</details>

<details><summary>सायण-टीका</summary>

इहीत्यस्य शब्दस्य विवक्षां दर्शयति – ‘उर्वन्तरिक्षमन्विहीत्याह गत्यै’ (ब्रा॰ का॰ ३ प्र॰ २ अ॰ २) इति।
</details>
</div>

<details open><summary>विश्वास-प्रस्तुतिः</summary>

"दे॒व॒ङ्-ग॒मम् अ॒सी"त्य् आ॑ह ।   
दे॒वान् ए॒वैन॑द् गमयति ।  
</details>

<details><summary>मूलम्</summary>

"दे॒व॒ङ्ग॒मम॒सी"त्या॑ह ।   
दे॒वाने॒वैन॑द्गमयति ।  
</details>

<details><summary>भट्टभास्कर-टीका</summary>

25देवंगममित्युपरिसादनम् ॥
</details>

<details><summary>सायण-टीका</summary>

असीत्यस्याभिप्रायमाह — ‘देवंगममसीत्याह। देवानेवैनद्गमयति’ (ब्रा॰ का॰ ३ प्र॰ २ अ॰ २) इति। 
</details>

## अनधस् सादनम्
<div class="js_include" url="/vedAH_yajuH/taittirIyam/sArasvata-vibhAgaH/brAhmaNam/brAhmaNam/sarva-prastutiH/3/2_darsha-pUrNa-mAsAdi/01_vatsApAkaraNam/anadhaH.md"  newLevelForH1="5" includeTitle="false"> 


<details open><summary>विश्वास-प्रस्तुतिः</summary>

अन॑धस् **सादयति॒** -  
गर्भा॑णा॒न् धृत्या॒ अप्र॑पादाय+++(=अप्रच्युतये)+++ ।  
तस्मा॒द् गर्भा॑ᳶ प्र॒जाना॒म् अप्र॑पादुकाः ।
</details>

<details><summary>मूलम्</summary>

अन॑धस्सादयति ।  
गर्भा॑णा॒न्धृत्या॒ अप्र॑पादाय ।  
तस्मा॒द्गर्भा॑ᳶ प्र॒जाना॒मप्र॑पादुकाः ।
</details>

<details><summary>भट्टभास्कर-टीका</summary>

14अनध इति ॥ कस्मिंश्चिद् आधारे सादयति, गर्भाणां धारणाय,  
तदपि अप्रपादाय अप्रच्युतये ।
</details>

<details><summary>सायण-टीका</summary>

पलाशशाखाया इव बर्हिषो भूमौ स्थापनं निषिध्योच्चप्रदेशस्थापनं विधत्ते — ‘अनधः सादयति। गर्भाणां धृत्या अप्रपादाय। तस्माद्गर्भाः प्रजानामप्रपादुकाः। 
</details>

<details open><summary>विश्वास-प्रस्तुतिः</summary>

उ॒परी॑व॒ निद॑धाति ।  
उ॒परी॑व॒ हि सु॑व॒र्गो लो॒कः ।  
सु॒व॒र्गस्य॑ लो॒कस्य॒ सम॑ष्ट्यै ॥6॥
</details>

<details><summary>मूलम्</summary>

उ॒परी॑व॒ निद॑धाति ।  
उ॒परी॑व॒ हि सु॑व॒र्गो लो॒कः ।  
सु॒व॒र्गस्य॑ लो॒कस्य॒ सम॑ष्ट्यै ॥6॥
</details>

<details><summary>भट्टभास्कर-टीका</summary>

उपरीवेति । ऊर्ध्वायामेव दिशि । इवशब्दोऽवधारणे । उपरितनत्वसामान्यात् तच्छब्दस्य । स्वर्गस्य समष्टयै सम्यक् प्राप्त्यै भवति तस्या उपरिसादनम् ॥


इति तैत्तिरीयब्राह्मणे तृतीये द्वितीये प्रथमोऽनुवाकः ॥

</details>

<details><summary>सायण-टीका</summary>

उपरीव निदधाति। उपरीव हि सुवर्गो लोकः। सुवर्गस्य लोकस्य समष्ट्यै’ (ब्रा॰ का॰ ३ प्र॰ २ अ॰ २) इति।
</details>

</div>  

<details><summary>भट्टभास्कर-टीका</summary>

26अनघ इत्यादि व्याख्यातम् ॥

 इति तैत्तिरीयब्राह्मणे तृतीये द्वितीये द्वितीयोऽनुऽवाकः ॥  

</details>

