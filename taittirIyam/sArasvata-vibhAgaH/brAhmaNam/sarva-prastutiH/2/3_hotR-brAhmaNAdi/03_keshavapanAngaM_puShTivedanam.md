---
title: ०३ केशवपनाङ्गं पुष्टिवेदनम्
unicode_script: devanagari

---
<details><summary>मूलम्</summary>

यो वा अवि॑द्वान्निव॒र्तय॑ते ।
विशी॑र्षा॒ सपा॑प्मा॒ऽमुष्मि॑ल्ँ लो॒के भ॑वति ।
अथ॒ यो वि॒द्वान्नि॑व॒र्तय॑ते ।
सशी॑र्षा॒ विपा॑प्मा॒ऽमुष्मि॑ल्ँ लो॒के भ॑वति ।
दे॒वता॒ वै स॒प्त पुष्टि॑कामा॒ न्य॑वर्तयन्त ।
अ॒ग्निश्च॑ पृथि॒वी च॑ ।
वा॒युश्चा॒न्तरि॑क्षञ्च ।
आ॒दि॒त्यश्च॒ द्यौश्च॑ च॒न्द्रमाः॑ ।
अ॒ग्निर्न्य॑वर्तयत ।
स सा॑ह॒स्रम॑पुष्यत् ॥9॥  
पृ॒थि॒वी न्य॑वर्तयत ।
सौष॑धीभि॒र्वन॒स्पति॑भिरपुष्यत् ।
वा॒युर्न्य॑वर्तयत ।
स मरी॑चीभिरपुष्यत् ।
अ॒न्तरि॑क्ष॒न्न्य॑वर्तयत ।
तद्वयो॑भिरपुष्यत् ।
आ॒दि॒त्यो न्य॑वर्तयत ।
स र॒श्मिभि॑रपुष्यत् ।
द्यौर्न्य॑वर्तयत ।
सा नक्ष॑त्रैरपुष्यत् ।
च॒न्द्रमा॒ न्य॑वर्तयत ।
सौ॑ऽहोरा॒त्रैर॑र्धमा॒सैर्मासैर्॑ऋ॒तुभि॑स्सव्ँवत्स॒रेणा॑पुष्यत् ।
तान्पोषा॑न्पुष्यति ।
याँस्तेऽपु॑ष्यन् ।
य ए॒वव्ँ वि॒द्वान्नि च॑ व॒र्तय॑ते॒ परि॑ च ॥10॥
</details>

<details open><summary>विश्वास-प्रस्तुतिः</summary>

यो वा अवि॑द्वान्निव॒र्तय॑ते॒ विशी॑र्षा॒ सपा॑प्मा॒ऽमुष्मि॑ल्ँ लो॒के भ॑वति ।

अथ॒ यो वि॒द्वान्नि॑व॒र्तय॑ते॒ सशी॑र्षा॒ विपा॑प्मा॒ऽमुष्मि॑ल्ँ लो॒के भ॑वति ।

दे॒वता॒ वै स॒प्त पुष्टि॑कामा॒ न्य॑वर्तयन्त ।
अ॒ग्निश्च॑ पृथि॒वी च॑ वा॒युश्चा॒न्तरि॑क्षञ्च , आदि॒त्यश्च॒ द्यौश्च॑ च॒न्द्रमाः॑ ।  
</details>

<details><summary>मूलम्</summary>

यो वा अवि॑द्वान्निव॒र्तय॑ते॒ विशी॑र्षा॒ सपा॑प्मा॒ऽमुष्मि॑ल्ँ लो॒के भ॑वति ।

अथ॒ यो वि॒द्वान्नि॑व॒र्तय॑ते॒ सशी॑र्षा॒ विपा॑प्मा॒ऽमुष्मि॑ल्ँ लो॒के भ॑वति ।

दे॒वता॒ वै स॒प्त पुष्टि॑कामा॒ न्य॑वर्तयन्त ।
अ॒ग्निश्च॑ पृथि॒वी च॑ वा॒युश्चा॒न्तरि॑क्षञ्च , आदि॒त्यश्च॒ द्यौश्च॑ च॒न्द्रमाः॑ ।  
</details>

<details><summary>भट्टभास्कर-टीका</summary>

1यो वा इत्यादि ॥ वक्ष्यमाणानग्न्यादिपुष्टिप्रकारान् अविद्वान् यो निवर्तयते केशान् । सामर्थ्याच्चातुर्मास्यशेषोऽयमिति केचित् । चतुर्होतृप्रकरणात् तद्विषयमेव निवर्तनादिकमित्यन्ये ।
विशीर्षेत्यादि गतम् ।
</details>


<details><summary>सायण-टीका</summary>

द्वितीये नैमित्तिको होतृ-मन्त्र-होम उक्तः । तृतीये केश-निवर्तन-विषये कंचिद्ध्यानविशेषं दर्शयति । एतच् च होतृ-मन्त्र-प्रयुक्तेषु कर्मसु चातुर्मास्यादि-कर्मसु च यत्र यत्र केशनिकृन्तनम् अस्ति तत्र सर्वत्राङ्गत्वेनैतद् वेदनं द्रष्टव्यम् । तद् इदं वेदनम् अन्वय-व्यतिरेकाभ्यां विधत्ते-

> यो वा अविद्वान् निवर्तयते । विशीर्षा स पाप्माऽमुष्मिल्ँ लोके भवति । अथ यो विद्वान् निवर्तयते [[P444]] सशीर्षा विपाप्मा ऽमुष्मिल्ँ लोके भवति, 

इति ।
वक्ष्यमाण-प्रकारेणाग्न्यादयो देवाः केश-निवर्तनेन यां पुष्टिं संपादितवन्तस् तत्-पुष्टि-साधनम् इह निवर्तनम् इत्य् अविदित्वा यः केश-निवर्तनं प्राप्नोति स स्वर्ग-लोके शिरो-रहितः पापी भवति । तद्-वेदन-पूर्वके तु निवर्तने शिरः-सहितः पाप-रहितो भवति । तस्माद् वेदनं संपादयेत् ।
</details>

<details open><summary>विश्वास-प्रस्तुतिः</summary>

अ॒ग्निर्न्य॑वर्तयत॒ स सा॑ह॒स्रम॑पुष्यत् ॥9॥  
</details>

<details><summary>मूलम्</summary>

अ॒ग्निर्न्य॑वर्तयत॒ स सा॑ह॒स्रम॑पुष्यत् ॥9॥  
</details>

<details><summary>भट्टभास्कर-टीका</summary>

अग्न्यादयस्सप्त देवताः पुष्टिकामाः पूर्वं न्यवर्तयन्त ।
</details>

<details><summary>सायण-टीका</summary>

ता एता अग्न्यादिभिः संपादिताः पुष्टीः क्रमेण दर्शयति-

> देवता वै सप्त पुष्टि-कामा न्यवर्तयन्त ।  
> अग्निश् च पृथिवी च ।  
> वायुश् चान्तरिक्षं च ।  
> आदित्यश् च द्यौश् च चन्द्रमाः ।  
> [[अग्नयेवर्तयत|अग्निर् न्यवर्तयत]] ।  
> स सहस्रम् अपुष्यत्।  
> पृथिवी न्यवर्तयत ।  
> सौषधीभिर् वनस्पतिभिर् अपुष्यत् ।  
> वायुर् न्यवर्तयत ।  
> स मरीचीभिर् अपुष्यत् ।  
> अन्तरिक्षं न्यवर्तयत ।  
> तद् वयोभिर् अपुष्यत् ।  
> आदित्यो न्यवर्तयत ।  
> स रश्मिभिर् अपुष्यत् ।  
> द्यौर् न्यवर्तयत ।  
> सा नक्षत्रैर् अपुष्यत् ।  
> चन्द्रमा न्यवर्तयत ।  
> सोऽहोरात्रैर्-अर्ध-मासैर्-मासैर्-ऋतुभिः संवत्सरेणापुष्यत् ।  
> तान् पोषान् पुष्यति ।  
> यैस् ते ऽपुष्यन् ।  
> य एवं विद्वान् नि च वर्तयते परि च, 

इति ॥

न्यवर्तयत, स्वकीयान् केशान् न्यवर्तयत । 
</details>

<details open><summary>विश्वास-प्रस्तुतिः</summary>

पृ॒थि॒वी न्य॑वर्तयत॒ सौष॑धीभि॒र्वन॒स्पति॑भिरपुष्यत् ।
</details>

<details><summary>मूलम्</summary>

पृ॒थि॒वी न्य॑वर्तयत॒ सौष॑धीभि॒र्वन॒स्पति॑भिरपुष्यत् ।
</details>

<details><summary>भट्टभास्कर-टीका</summary>

साहस्रं सहस्रपरिमाणं बहुप्रकारपुष्टिकम् ।
</details>

<details><summary>सायण-टीका</summary>

स साहस्रं, सहस्र-संख्योपेतं धनम् अपुष्यत्, [[P445]] पुष्टम् अकरोत् । पृथिव्यादय ओषध्यादिभिर् जगत्-पुष्टिं संपादितवन्तः । 
</details>

<details open><summary>विश्वास-प्रस्तुतिः</summary>

वा॒युर्न्य॑वर्तयत॒ स मरी॑चीभिरपुष्यत् ।  


तान्पोषा॑न्पुष्यति॒ याँस्तेऽपु॑ष्यन् ।
</details>

<details><summary>मूलम्</summary>

वा॒युर्न्य॑वर्तयत॒ स मरी॑चीभिरपुष्यत् ।  


तान्पोषा॑न्पुष्यति॒ याँस्तेऽपु॑ष्यन् ।
</details>

<details><summary>भट्टभास्कर-टीका</summary>

अपुष्यत् पुष्टोऽभवत् । मरीचयो रश्मयः ।
</details>

<details><summary>सायण-टीका</summary>

मरीचि-शब्देन अग्नय उपलक्ष्यन्ते । वायुना ह्य् अग्नयः प्रज्वाल्यन्ते । 
</details>


<details open><summary>विश्वास-प्रस्तुतिः</summary>

अ॒न्तरि॑क्ष॒न्न्य॑वर्तयत॒ तद्वयो॑भिरपुष्यत् ।  

आ॒दि॒त्यो न्य॑वर्तयत॒ स र॒श्मिभि॑रपुष्यत् ।  

द्यौर्न्य॑वर्तयत॒ सा नक्ष॑त्रैरपुष्यत् ।

च॒न्द्रमा॒ न्य॑वर्तयत सौ॑ऽहोरा॒त्रैर॑र्धमा॒सैर्मासैर्॑ऋ॒तुभि॑स्सव्ँवत्स॒रेणा॑पुष्यत् ।
</details>

<details><summary>मूलम्</summary>

अ॒न्तरि॑क्ष॒न्न्य॑वर्तयत॒ तद्वयो॑भिरपुष्यत् ।  

आ॒दि॒त्यो न्य॑वर्तयत॒ स र॒श्मिभि॑रपुष्यत् ।  

द्यौर्न्य॑वर्तयत॒ सा नक्ष॑त्रैरपुष्यत् ।

च॒न्द्रमा॒ न्य॑वर्तयत सौ॑ऽहोरा॒त्रैर॑र्धमा॒सैर्मासैर्॑ऋ॒तुभि॑स्सव्ँवत्स॒रेणा॑पुष्यत् ।
</details>

<details><summary>भट्टभास्कर-टीका</summary>

वयांसि पक्षिणः ।
</details>

<details><summary>सायण-टीका</summary>

वयोभिः पक्षिभिः । 
</details>


<details open><summary>विश्वास-प्रस्तुतिः</summary>

य ए॒वव्ँ वि॒द्वान्नि च॑ व॒र्तय॑ते॒ परि॑ च ॥10॥
</details>

<details><summary>मूलम्</summary>

य ए॒वव्ँ वि॒द्वान्नि च॑ व॒र्तय॑ते॒ परि॑ च ॥10॥
</details>

<details><summary>भट्टभास्कर-टीका</summary>

एवं विद्वान् यो निवर्तयते परिवर्तयते च स तान् पोषान् पुष्यति, यानग्न्यादयोऽपुष्यन् । सामान्यपुष्टेर्विशेषपुष्टिः कर्म ॥

इति तैत्तिरीयब्राह्मणे द्वितीयाष्टके तृतीयप्तपाठके तृतीयोऽनुवाकः ॥  

</details>

<details><summary>सायण-टीका</summary>

यः पुमान् अग्न्यादि-देवताभिः संपादितां सृष्टिं तत्-साधनत्वं च निवर्तनस्य विद्वान् निवर्तयते परिवर्तयते वा केशानां कर्तनं, स पुमान् अग्न्यादिभिर् ये पोषाः संपादितास् तान् पोषान् सर्वान् प्रामोति ॥

इति श्रीमत्-सायणाचार्य-विरचिते माधवीये वेदार्थ-प्रकाशे कृष्ण-यजुर्वेदीय-तैत्तिरीय-ब्राह्मण-भाष्ये द्वितीय-काण्डे तृतीय-प्रपाठके तृतीयोऽनुवाकः ॥ ३ ॥
</details>