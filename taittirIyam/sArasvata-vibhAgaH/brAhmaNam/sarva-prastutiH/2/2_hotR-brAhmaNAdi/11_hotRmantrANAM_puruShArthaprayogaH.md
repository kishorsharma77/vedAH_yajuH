---
title:  ११  होतृमन्त्राणां पुरुषार्थप्रयोगः
unicode_script: devanagari
---

<details open><summary>विश्वास-प्रस्तुतिः</summary>

प्र॒जाप॑तिरकामयत "ब॒होर्भूया॑न्त्स्या॒"मिति॑ ।  
स ए॒तन्दश॑होतारमपश्यत् ।  
तम्प्रायु॑ङ्क्त ।  
तस्य॒ प्रयु॑क्ति ब॒होर्भूया॑नभवत् ।
</details>

<details><summary>मूलम्</summary>

प्र॒जाप॑तिरकामयत "ब॒होर्भूया॑न्त्स्या॒"मिति॑ ।  
स ए॒तन्दश॑होतारमपश्यत् ।  
तम्प्रायु॑ङ्क्त ।  
तस्य॒ प्रयु॑क्ति ब॒होर्भूया॑नभवत् ।
</details>

<details><summary>भट्टभास्कर-टीका</summary>

1 प्रजापतिरित्यादि ॥ यल्लोके बहु ततोपि बहुतरः स्यामिति । प्रायुङ्क्तेति जपहोमादिषु प्रयोगः । प्रयुक्तीति 'सुपां सुलुक्' इति तृतीयाया लुक् ।
</details>

<details><summary>सायण-टीका</summary>

दशमे ऽनुवाक इन्द्रस्याधिपत्यं प्रपञ्चितम् । तम् एवं होतृ-मन्त्र-सृष्टि-प्रसक्तानुप्रसक्तं प्रसङ्गं परित्यज्यैकादशे प्रकृतानां होतृ-मन्त्राणाम् एव पुरुषार्थाः केचित् प्रयोगा अभिधीयन्ते । तत्रादौ दश-होतृ-मन्त्रस्य प्रयोगं विधत्ते—

> प्रजापतिर् अकामयत बहोर् भूयान् त्स्याम् इति । स एतं दश-होतारम् अपश्यत् । तं प्रायुङ्क्त । तस्य प्रयुक्त्या बहोर् भूयान् अभवत् । यः कामयेत बहोर् भूयान् स्याम् इति । स दश-होतारं प्रयुञ्जीत । बहोर् एव भूयान् भवति,

इति ।
[[P432]] 
लोके विद्यैश्वर्यादि-संपन्नः पुरुषो बहुर् इत्य् उच्यते । ततो ऽपि भूयस्त्वं कामयमानः प्रजापतिः “चित्तिः स्रुक्” इत्यादि-मन्त्रेण जप-होम-रूपं प्रयोगं कृत्वा तया प्रयुक्त्या भूयान् अभवत् ।
</details>

<details><summary>मूलम्</summary>

यᳵ का॒मये॑त ब॒होर्भूया॑न्त्स्या॒मिति॑ ।
स दश॑होतार॒म्प्रयु॑ञ्जीत ।
ब॒होरे॒व भूया॑न्भवति ।
</details>

<details open><summary>विश्वास-प्रस्तुतिः</summary>

यᳵ का॒मये॑त ब॒होर्भूया॑न्त्स्या॒मिति॒ स दश॑होतार॒म्प्रयु॑ञ्जीत ।  
ब॒होरे॒व भूया॑न्भवति ।
</details>

<details><summary>मूलम्</summary>

यᳵ का॒मये॑त ब॒होर्भूया॑न्त्स्या॒मिति॒ स दश॑होतार॒म्प्रयु॑ञ्जीत ।  
ब॒होरे॒व भूया॑न्भवति ।
</details>

<details><summary>भट्टभास्कर-टीका</summary>

य इत्यादि । गतम् ॥
</details>

<details open><summary>विश्वास-प्रस्तुतिः</summary>

सो॑ऽकामयत वी॒रो म॒ आजा॑ये॒तेति॑ ।  
स दश॑होतु॒श्चतु॑र्होतार॒न्निर॑मिमीत ।  
तम्प्रायु॑ङ्क्त ॥ 68 ॥   
तस्य॒ प्रयु॒क्तीन्द्रो॑ऽजायत ।  
</details>

<details><summary>मूलम्</summary>

सो॑ऽकामयत वी॒रो म॒ आजा॑ये॒तेति॑ ।  
स दश॑होतु॒श्चतु॑र्होतार॒न्निर॑मिमीत ।  
तम्प्रायु॑ङ्क्त ॥ 68 ॥   
तस्य॒ प्रयु॒क्तीन्द्रो॑ऽजायत ।  
</details>


<details><summary>मूलम्</summary>

यᳵ का॒मये॑त वी॒रो म॒ आजा॑ये॒तेति॑ ।
स चतु॑र्होतार॒म्प्रयु॑ञ्जीत ।
आऽस्य॑ वी॒रो जा॑यते ।
</details>

<details open><summary>विश्वास-प्रस्तुतिः</summary>

यᳵ का॒मये॑त वी॒रो म॒ आजा॑ये॒तेति॒ स चतु॑र्होतार॒म्प्रयु॑ञ्जीत॒ , आऽस्य॑ वी॒रो जा॑यते ।
</details>

<details><summary>मूलम्</summary>

यᳵ का॒मये॑त वी॒रो म॒ आजा॑ये॒तेति॒ स चतु॑र्होतार॒म्प्रयु॑ञ्जीत॒ , आऽस्य॑ वी॒रो जा॑यते ।
</details>

<details><summary>भट्टभास्कर-टीका</summary>

2 वीरः पुत्रः विक्रान्तो वा अध्ययनशौर्यादिना । स दश होतुरिति । दशहोतुरपादानाच्चतुर्होतारं निर्मितवान् ॥
</details>

<details><summary>सायण-टीका</summary>

अथ “पृथिवी होता” इति मन्त्रस्य प्रयोगं विधत्ते—

> सो ऽकामयत वीरो म आ जायेतेति । स दश-होतुश् चतुर्-होतारं निर् अममीत । तं प्रायुङ्क्त (१) । तस्य प्रयुक्त्येन्द्रो ऽजायत । यः कामयेत वीरो म आ जायेतेति । स चतुर्-होतारं प्रयुञ्जीत । आ ऽस्य वीरो जायत 

इति ।
वीरो वैदिक-लौकिक-कर्मसु शूरः पुत्रः । दश-होतुः “चित्तिः स्रुक्” इत्यादि-मन्त्राच् चतुर्-होतारं “पृथिवी होता” इति मन्त्रं प्रायुङ्क्त । मन्त्र-प्रयोगेणेत्य् अर्थः ।
</details>


<details open><summary>विश्वास-प्रस्तुतिः</summary>

सो॑ऽकामयत पशु॒मान्त्स्या॒मिति॑ ।
स चतु॑र्होतु॒ᳶ पञ्च॑होतार॒न्निर॑मिमीत ।
तम्प्रायु॑ङ्क्त ।
तस्य॒ प्रयु॑क्ति पशु॒मान॑भवत् ।
</details>

<details><summary>मूलम्</summary>

सो॑ऽकामयत पशु॒मान्त्स्या॒मिति॑ ।
स चतु॑र्होतु॒ᳶ पञ्च॑होतार॒न्निर॑मिमीत ।
तम्प्रायु॑ङ्क्त ।
तस्य॒ प्रयु॑क्ति पशु॒मान॑भवत् ।
</details>


<details><summary>मूलम्</summary>

यᳵ का॒मये॑त पशु॒मान्त्स्या॒मिति॑ ।
स पञ्च॑होतार॒म्प्रयु॑ञ्जीत ॥ 69 ॥
</details>

<details open><summary>विश्वास-प्रस्तुतिः</summary>

यᳵ का॒मये॑त पशु॒मान्त्स्या॒मिति॒ स पञ्च॑होतार॒म्प्रयु॑ञ्जीत ॥ 69 ॥
प॒शु॒माने॒व भ॑वति ।
</details>

<details><summary>मूलम्</summary>

यᳵ का॒मये॑त पशु॒मान्त्स्या॒मिति॒ स पञ्च॑होतार॒म्प्रयु॑ञ्जीत ॥ 69 ॥
प॒शु॒माने॒व भ॑वति ।
</details>

<details><summary>भट्टभास्कर-टीका</summary>

3 पशुमान् बहुपशुः । 'ह्रस्वनुड्भ्यां मतुप्' इति मतुप उदात्तत्वम् ॥
</details>

<details><summary>सायण-टीका</summary>

अथ “अग्निर् होता” इति मन्त्रस्य प्रयोगं विधत्ते—

> सो ऽकामयत पशुमान् स्याम् इति । स चतुर्-होतुः पञ्च-होतारं निर् अममीत । तं प्रायुङ्क्त । तस्य प्रयुक्त्या पशुमान् अभवत् । यः कामयेत पशुमान् स्याम् इति । स पञ्च-होतारं प्रयुञ्जीत (२) । पशुमान् एव भवति, 

इति ।
एकस्य मन्त्रस्यानुष्ठानान् मन्त्रान्तरं सृष्ट्वा तद्-अनुष्ठानेन पश्वादि-फल-प्राप्तौ प्रजापतेर् इच्छैव नियामिका ।
</details>


<details open><summary>विश्वास-प्रस्तुतिः</summary>

सो॑ऽकामयत॒र्तवो॑ मे कल्पेर॒न्निति॑ ।  
स पञ्च॑होतु॒ष्षड्ढो॑तार॒न्निर॑मिमीत ।  
तम्प्रायु॑ङ्क्त ।  
तस्य॒ प्रयु॑क्त्यृ॒तवो॑ऽस्मा अकल्पन्त ।  
</details>

<details><summary>मूलम्</summary>

सो॑ऽकामयत॒र्तवो॑ मे कल्पेर॒न्निति॑ ।  
स पञ्च॑होतु॒ष्षड्ढो॑तार॒न्निर॑मिमीत ।  
तम्प्रायु॑ङ्क्त ।  
तस्य॒ प्रयु॑क्त्यृ॒तवो॑ऽस्मा अकल्पन्त ।  
</details>


<details><summary>मूलम्</summary>

यᳵ का॒मये॑त॒र्तवो॑ मे कल्पेर॒न्निति॑ ।
स षड्ढो॑तार॒म्प्रयु॑ञ्जीत ।
</details>

<details open><summary>विश्वास-प्रस्तुतिः</summary>

यᳵ का॒मये॑त॒र्तवो॑ मे कल्पेर॒न्निति॒ स षड्ढो॑तार॒म्प्रयु॑ञ्जीत ।
कल्प॑न्तेऽस्मा ऋ॒तवः॑ ।
</details>

<details><summary>मूलम्</summary>

यᳵ का॒मये॑त॒र्तवो॑ मे कल्पेर॒न्निति॒ स षड्ढो॑तार॒म्प्रयु॑ञ्जीत ।
कल्प॑न्तेऽस्मा ऋ॒तवः॑ ।
</details>

<details><summary>भट्टभास्कर-टीका</summary>

4 कल्पेरन्निति ॥ यथायथं संपद्यन्तामिति ॥
</details>

<details><summary>सायण-टीका</summary>

“सूर्यं ते चक्षुः” इति मन्त्रस्य प्रयोगं विधत्ते—

> सो ऽकामयतर्तवो मे कल्पेरन्न् इति । स पञ्च-होतुः षड्-ढोतारं निरमिमीत । तं प्रायुङ्क्त । तस्य प्रयुक्त्यृतवो ऽस्मा अकल्पन्त । यः कामयेतर्तवो मे कल्पेरन्न् इति । स षड्-ढोतारं प्रयुञ्जीत । कल्पन्ते ऽस्मा ऋतवः 

इति ।
कल्पेरन् स्व-स्वोचित-फल-प्रदा भूयासुर् इत्य् अर्थः ।
</details>


<details open><summary>विश्वास-प्रस्तुतिः</summary>

सो॑ऽकामयत सोम॒पस्सो॑मया॒जी स्या॑म् ।  
आ मे॑ सोम॒पस्सो॑मया॒जी जा॑ये॒तेति॑ ॥ 70 ॥  
स षड्ढो॑तुस्स॒प्तहो॑तार॒न्निर॑मिमीत ।  
तम्प्रायु॑ङ्क्त ।    
तस्य॒ प्रयु॑क्ति सोम॒पस्सो॑मया॒ज्य॑भवत् ।  
आऽस्य॑ सोम॒पस्सो॑मया॒ज्य॑जायत ।
</details>

<details><summary>मूलम्</summary>

सो॑ऽकामयत सोम॒पस्सो॑मया॒जी स्या॑म् ।  
आ मे॑ सोम॒पस्सो॑मया॒जी जा॑ये॒तेति॑ ॥ 70 ॥  
स षड्ढो॑तुस्स॒प्तहो॑तार॒न्निर॑मिमीत ।  
तम्प्रायु॑ङ्क्त ।    
तस्य॒ प्रयु॑क्ति सोम॒पस्सो॑मया॒ज्य॑भवत् ।  
आऽस्य॑ सोम॒पस्सो॑मया॒ज्य॑जायत ।
</details>


<details><summary>मूलम्</summary>

यᳵ का॒मये॑त सोम॒पस्सो॑मया॒जी स्या॑म् ।
आ मे॑ सोम॒पस्सो॑मया॒जी जा॑ये॒तेति॑ ।
स स॒प्तहो॑तार॒म्प्रयु॑ञ्जीत ।
सो॒म॒प ए॒व सो॑मया॒जी भ॑वति ।
आऽस्य॑ सोम॒पस्सो॑मया॒जी जा॑यते ।
</details>

<details open><summary>विश्वास-प्रस्तुतिः</summary>

यᳵ का॒मये॑त सोम॒पस्सो॑मया॒जी स्या॒म्, आ मे॑ सोम॒पस्सो॑मया॒जी जा॑ये॒तेति॒ स स॒प्तहो॑तार॒म्प्रयु॑ञ्जीत ।  
सो॒म॒प ए॒व सो॑मया॒जी भ॑व॒त्य् आऽस्य॑ सोम॒पस्सो॑मया॒जी जा॑यते ।
</details>

<details><summary>मूलम्</summary>

यᳵ का॒मये॑त सोम॒पस्सो॑मया॒जी स्या॒म्, आ मे॑ सोम॒पस्सो॑मया॒जी जा॑ये॒तेति॒ स स॒प्तहो॑तार॒म्प्रयु॑ञ्जीत ।  
सो॒म॒प ए॒व सो॑मया॒जी भ॑व॒त्य् आऽस्य॑ सोम॒पस्सो॑मया॒जी जा॑यते ।
</details>

<details><summary>भट्टभास्कर-टीका</summary>

5 सोमपः सोमस्य पाता ऋत्विग्भूत्वा सोमस्य पाता, स ह्यदुष्टार्जन इति तद्भावः प्रार्थ्यते । यद्वा - विदुषोऽधिकारादृत्विक्त्वं प्रार्थयते सोमपश्च सोमयाजी च स्यामिति । यद्वा - सोमप इति षष्ठी । सोमपः पितुः पुत्रः सोमयाजी च स्यामिति । मम च कुले सर्वः सोमपः पुत्र ऋत्विग्वा सोमायजी च स्यादिति । सोमपानयजनसाध्याविकलयागफलाशासनाभिप्रायमुपादानमुभयोः ॥
</details>

<details><summary>सायण-टीका</summary>

अथ “महा-हविर् होता” इत्य् अस्य मन्त्रस्य प्रयोगं विधत्ते—

> सो ऽकामयत सोम-पः सोम-याजी स्याम् । आ मे सोम-पः सोम-याजी जायेत (३) । स षड्-ढोतुः सप्त-होतारं निरमिमीत । तं प्रायुङ्क्त । तस्य प्रयुक्त्या सोम-पः सोम-याज्य् अभवत् । आ ऽस्य सोम-पः सोम-याज्य् अजायत । यः कामयेत सोम-पः सोम-याजी स्याम् । आ मे सोम-पः सोम-याजी जायेतेति । स सप्त-होतारं प्रयुञ्जीत । सोम-प एव सोम-याजी भवति । आ ऽस्य सोम-पः सोम-याजी जायत, 

इति ।
[[P433]]
परकीय-यज्ञे स्वयम् ऋत्विक्त्वेन सोमस्य पाता सोम-पः । स्वयं यागस्य कर्ता सोम-याजी । स्वयं तादृश उभय-विधो भूयासम् । स्व-पुत्रो ऽप्य् उभय-विधो भूयाद् इत्य् अत्र कामना-भेदः ।
</details>


<details open><summary>विश्वास-प्रस्तुतिः</summary>

स वा ए॒ष प॒शुᳶ प॑ञ्च॒धा प्रति॑तिष्ठति ॥ 71 ॥  
प॒द्भिर्मुखे॑न ।
</details>

<details><summary>मूलम्</summary>

स वा ए॒ष प॒शुᳶ प॑ञ्च॒धा प्रति॑तिष्ठति ॥ 71 ॥  
प॒द्भिर्मुखे॑न ।
</details>

<details><summary>भट्टभास्कर-टीका</summary>

6 स वा एष इत्यादि ॥ स एष पशुः पञ्चधा पञ्चप्रकारैः प्रतितिष्ठति ।
धारयति पद्भिश्चतुर्भिः मुखेन च पञ्चमेन चतुष्पात्स्थितिमात्मनः करोति । द्विपात् द्विपादहस्तमुखेन स्थितिं करोति ।
</details>

<details><summary>सायण-टीका</summary>

अथ मन्त्र-पञ्चकस्य कामधेनु-रूपत्व-विवक्षया पशुत्वं संपाद्य प्रशंसति—
> स वा एष पशुः पञ्चधा प्रतितिष्ठति (४) ।

[[P434]]
यथा लौकिकः पशुश् चतुर्भिः पादैर् एकेन मुखेन च प्रतिष्ठितो भवति तथा ऽयं पञ्च-मन्त्र-संघः पशु-रूपः । तत्र चत्वारो मन्त्राश् चत्वारः पादाः, पञ्चमो मन्त्रो मुखम् । सो ऽयं पशुः पञ्चभिः प्रकारैः फल-प्रदो लोके प्रतिष्ठितः ।
</details>

<details><summary>मूलम्</summary>

ते दे॒वाᳶ प॒शून् वि॒त्वा ।
सु॒व॒र्गल्ँ लो॒कमा॑यन् ।
</details>

<details open><summary>विश्वास-प्रस्तुतिः</summary>

ते दे॒वाᳶ प॒शून् वि॒त्वा सु॑व॒र्गल्ँ लो॒कमा॑यन् ।
</details>

<details><summary>मूलम्</summary>

ते दे॒वाᳶ प॒शून् वि॒त्वा सु॑व॒र्गल्ँ लो॒कमा॑यन् ।
</details>

<details><summary>भट्टभास्कर-टीका</summary>

तस्मात्पञ्चत्वान्वयात् पञ्चभिर्होतृभिः पशून् लब्ध्वा स्वर्गं गताः ।
</details>

<details><summary>सायण-टीका</summary>

अथ कामधेनु-रूपान् पशून् स्वर्ग-प्राप्ति-हेतुतया प्रशंसति—

> ते देवाः पशून् वित्त्वा । सुवर्गं लोकम् आयन्, 

इति ।
</details>

<details><summary>मूलम्</summary>

ते॑ऽमुष्मि॑ल्ँलो॒के व्य॑क्षुध्यन् ।
ते॑ऽब्रुवन् ।
अ॒मुत॑ᳶप्रदान॒व्ँवा उप॑जिजीवि॒मेति॑ ।
ते स॒प्तहो॑तारय्ँ य॒ज्ञव्ँ वि॒धाया॒यास्य॑म् ।
आ॒ङ्गी॒र॒सम्प्राहि॑ण्वन् ।
ए॒तेना॒मुत्र॑ कल्प॒येति॑ ।
तस्य॒ वा इ॒यङ्कॢप्तिः॑ ॥72 ॥  
यदि॒दङ्किञ्च॑ ।
य ए॒वव्ँ वेद॑ ।
कल्प॑तेऽस्मै ।
स वा अ॒यम्म॑नु॒ष्ये॑षु य॒ज्ञस्स॒प्तहो॑ता ।
अ॒मुत्र॑ स॒द्भ्यो दे॒वेभ्यो॑ ह॒व्यव्ँव॑हति ।
य ए॒वव्ँ वेद॑ ।
उपै॑नय्ँ य॒ज्ञो न॑मति ।
</details>

<details open><summary>विश्वास-प्रस्तुतिः</summary>

ते॑ऽमुष्मि॑ल्ँलो॒के व्य॑क्षुध्यन् ।
ते॑ऽब्रुवन्न् - "अ॒मुत॑ᳶप्रदान॒व्ँवा उप॑जिजीवि॒मे"ति॑ ।  

ते स॒प्तहो॑तारय्ँ य॒ज्ञव्ँ वि॒धाया॒यास्य॑माङ्गीर॒सम्प्राहि॑ण्वन्न् - "ए॒तेना॒मुत्र॑ कल्प॒ये"ति॑ ।

तस्य॒ वा इ॒यङ्कॢप्ति॒र्  यदि॒दङ्किञ्च॑ ।   

य ए॒वव्ँ वेद॒ कल्प॑तेऽस्मै ।   

स वा अ॒यम्म॑नु॒ष्ये॑षु य॒ज्ञस्स॒प्तहो॑ता ।


अ॒मुत्र॑ स॒द्भ्यो दे॒वेभ्यो॑ ह॒व्यव्ँव॑हति ।  
य ए॒वव्ँ वेदो॒पै॑नय्ँ य॒ज्ञो न॑मति ।
</details>

<details><summary>मूलम्</summary>

ते॑ऽमुष्मि॑ल्ँलो॒के व्य॑क्षुध्यन् ।
ते॑ऽब्रुवन्न् - "अ॒मुत॑ᳶप्रदान॒व्ँवा उप॑जिजीवि॒मे"ति॑ ।  

ते स॒प्तहो॑तारय्ँ य॒ज्ञव्ँ वि॒धाया॒यास्य॑माङ्गीर॒सम्प्राहि॑ण्वन्न् - "ए॒तेना॒मुत्र॑ कल्प॒ये"ति॑ ।

तस्य॒ वा इ॒यङ्कॢप्ति॒र्  यदि॒दङ्किञ्च॑ ।   

य ए॒वव्ँ वेद॒ कल्प॑तेऽस्मै ।   

स वा अ॒यम्म॑नु॒ष्ये॑षु य॒ज्ञस्स॒प्तहो॑ता ।


अ॒मुत्र॑ स॒द्भ्यो दे॒वेभ्यो॑ ह॒व्यव्ँव॑हति ।  
य ए॒वव्ँ वेदो॒पै॑नय्ँ य॒ज्ञो न॑मति ।
</details>

<details><summary>भट्टभास्कर-टीका</summary>

तेऽमुष्मिन्नित्यादि । व्याख्यातम् ॥
</details>

<details><summary>सायण-टीका</summary>

अथ सप्त-होतृ-मन्त्रं स्वर्ग-वास-प्रदत्वेन विशेषतः प्रशंसति—

> ते ऽमुष्मिंल् लोके व्यक्षुध्यन् । ते ऽब्रुवन् । अमुतः प्रदानं वा उपजिजीविषामेति । ते सप्त-होतारं यज्ञं विधायायास्यम् । आङ्गिरसं प्राहिण्वन् । एतेनामुत्र कल्पयेति । तस्य वा इयं क्लृप्तिः (५) । यद् इदं किंच । य एवं वेद । कल्पते ऽस्मै । स वा अयं मनुष्येषु यज्ञः सप्त-होता । अमुत्र सद्भ्यो देवेभ्यो हव्यं वहति । य एवं वेद । उपैनं यज्ञो नमति, 

इति ।
तद् एतद्-वाक्यं सप्तमानुवाके व्याख्यातम् ।
</details>


<details><summary>मूलम्</summary>

यो वै चतु॑र्होतृणान्नि॒दान॒व्ँवेद॑ ।
नि॒दान॑वान्भवति ।
अ॒ग्नि॒हो॒त्रव्ँ वै दश॑होतुर्नि॒दान॑म् ।
द॒र्श॒पू॒र्ण॒मासौ चतु॑र्होतुः ।
चा॒तु॒र्मा॒स्यानि॒ पञ्च॑होतुः ।
प॒शु॒ब॒न्धष्षड्ढो॑तुः ।
सौ॒म्यो॑ऽध्व॒रस्स॒प्तहो॑तुः ।
ए॒तद्वै चतु॑र्होतृणान्नि॒दान॑म् ।
य ए॒वव्ँ वेद॑ ।
नि॒दान॑वान्भवति ॥ 73 ॥
</details>

<details open><summary>विश्वास-प्रस्तुतिः</summary>

यो वै चतु॑र्होतृणान्नि॒दान॒व्ँवेद॑ नि॒दान॑वान्भवति ।  
अ॒ग्नि॒हो॒त्रव्ँ वै दश॑होतुर्नि॒दान॑म् ।  
द॒र्श॒पू॒र्ण॒मासौ चतु॑र्होतुः +++(निदानम्)+++।  
चा॒तु॒र्मा॒स्यानि॒ पञ्च॑होतुः  +++(निदानम्)+++।  
प॒शु॒ब॒न्धष्षड्ढो॑तुः   +++(निदानम्)+++।  
सौ॒म्यो॑ऽध्व॒रस्स॒प्तहो॑तुः  +++(निदानम्)+++।  
ए॒तद्वै चतु॑र्होतृणान्नि॒दान॑म्  +++(निदानम्)+++।  
य ए॒वव्ँ वेद॑  नि॒दान॑वान्भवति ॥
</details>

<details><summary>मूलम्</summary>

यो वै चतु॑र्होतृणान्नि॒दान॒व्ँवेद॑ नि॒दान॑वान्भवति ।  
अ॒ग्नि॒हो॒त्रव्ँ वै दश॑होतुर्नि॒दान॑म् ।  
द॒र्श॒पू॒र्ण॒मासौ चतु॑र्होतुः +++(निदानम्)+++।  
चा॒तु॒र्मा॒स्यानि॒ पञ्च॑होतुः  +++(निदानम्)+++।  
प॒शु॒ब॒न्धष्षड्ढो॑तुः   +++(निदानम्)+++।  
सौ॒म्यो॑ऽध्व॒रस्स॒प्तहो॑तुः  +++(निदानम्)+++।  
ए॒तद्वै चतु॑र्होतृणान्नि॒दान॑म्  +++(निदानम्)+++।  
य ए॒वव्ँ वेद॑  नि॒दान॑वान्भवति ॥
</details>

<details><summary>भट्टभास्कर-टीका</summary>

7 यो वा इत्यादि ॥ निदानं कारणं, नियतं दीयते प्रयुज्यते यस्मिन् तन्निदानम् । अग्निहोत्रादीनि दशहोत्रादीनां निदानानि, तत्र हि ते नियतं प्रयुज्यन्ते । एवं वेदिता निदानवान् भवति सर्वाभिमतोत्पत्तिनिमित्तवान् भवति ॥

इति तैत्तिरीयब्राह्मणे द्वितीयाष्टके द्वितीयप्रपाठके एकादशोऽनुवाकः ॥
समाप्तश्चायं प्रपाठकः ॥  

</details>

<details><summary>सायण-टीका</summary>

होतृ-मन्त्राणाम् अग्निहोत्रादिषु यः प्रयोगो विवक्षितस् तद्-वेदनं प्रशंसति—

> यो वै चतुर्-होतॄणां निदानं वेद । निदानवान् भवति । अग्निहोत्रं वै दश-होतुर् निदानम् । दर्श-पूर्णमासौ चतुर्-होतुः । चातुर्मास्यानि पञ्च-होतुः । पशु-बन्धः षड्-ढोतुः । सौम्ये ऽध्वरः सप्त-होतुः । एतद् वै चतुर्-होतॄणां निदानम् । [[P435]] य एवं वेद । निदानवान् भवति (६), 

इति ॥
नितरां दीयते प्रयुज्यते ऽस्मिन्न् इति निदानं, तन्-मन्त्र-प्रयोग-स्थानम् । तत्र सूत्र-कारेण विशदी-कृतम्— 

> “अग्निहोत्रम् आरभ्यमाणो दश-होतारं मनसा ऽनुद्रुत्याहवनीये हुत्वा सायम् अग्निहोत्रं जुहोति । दर्श-पूर्णमासाव् आरप्स्यमाणश् चतुर्-होतारं मनसा ऽनुद्रुत्य” 

इत्यादिना । तद् एतद् अग्निहोत्रादि-रूपं होतॄणां निदानं यो वेद निदानवान् भवति, उपजीवन-स्थानवान् भवति ।

अथास्य प्रपाठकस्यानुवाकार्थसंग्रहः—

> दश-होतुर् द्वितीयाध्याये पुरुषार्थत्वम् ईरितम् ।  
> चतुर्-होत्रादि-मन्त्राणाम् ऋत्व्-अर्थत्वं द्वितीयके ॥ १ ॥  
> तृतीये शुक्र-पक्षश् चतुर्थे होतृ-मन्त्रतः ।  
> लोक-सृष्टिः पञ्चमे तु ब्राह्मणं स्यात् प्रतिग्रहे ॥ २ ॥  
> दशमे ऽहनि होतॄणां प्रयोगः षष्ठ ईरितः ।  
> सप्त-होतोत्तरे शस्तो यज्ञः सोमाङ्गता ऽष्टमे ॥ ३ ॥  
> नवमे स्याज् जगत्-सृष्टिर् दशमे त्व् इन्द्र-राजता ।  
> अन्ते पुमर्थो होतॄणां प्रयोगश् च समीरितः ॥ ४ ॥

[[P436]]

> वेदार्थस्य प्रकाशेन तमो हार्दं निवारयन् ।  
> पुमर्थांश् चतुरो देयाद् विद्या-तीर्थ-महेश्वरः ॥ ५ ॥

इति श्रीमत्-सायणाचार्य-विरचिते माधवीये वेदार्थ-प्रकाशे कृष्ण-यजुर्वेदीय-तैत्तिरीय-ब्राह्मण-भाष्ये द्वितीय-काण्डे द्वितीय-प्रपाठके एकादशो ऽनुवाकः ॥ ११ ॥

इति श्रीमद्-वीर-बुक्कण-साम्राज्य-धुरंधर-श्रीमत्-सायणाचार्य-विरचिते माधवीये वेदार्थ-प्रकाशे कृष्ण-यजुर्वेदीय-तैत्तिरीय-ब्राह्मण-भाष्ये द्वितीय-काण्डे द्वितीय-प्रपाठकः समाप्तः ॥ २ ॥
</details>
