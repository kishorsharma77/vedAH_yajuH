---
title:  ०७ ऐन्द्रे पशौ प्रयाजानामेकादश मैत्रावरुणप्रैषाः
unicode_script: devanagari
---

<details open><summary>विश्वास-प्रस्तुतिः</summary>

होता॑ यक्षथ्स॒मिधेन्द्र॑मि॒डस्प॒दे ।  
नाभा॑ पृथि॒व्या अधि॑ ।  
दि॒वो वर्ष्म॒न्थ्समि॑ध्यते ।  
ओजि॑ष्ठश्चर्षणी॒ सहा॑न् ।  
वेत्वाज्य॑स्य॒ होत॒र्यज॑ ।  
</details>

<details><summary>मूलम्</summary>

होता॑ यक्षथ्स॒मिधेन्द्र॑मि॒डस्प॒दे ।  
नाभा॑ पृथि॒व्या अधि॑ ।  
दि॒वो वर्ष्म॒न्थ्समि॑ध्यते ।  
ओजि॑ष्ठश्चर्षणी॒ सहा॑न् ।  
वेत्वाज्य॑स्य॒ होत॒र्यज॑ ।  
</details>

<details><summary>सायण-टीका</summary>

(SB) 1इत्थं षड्भिरनुवाकैरस्यां कौकिल्यां सौत्रामण्यामध्वर्यवमुक्तम् । अथावशिष्टैश्चतुर्दशभिरनुवाकैर्हौत्रमुच्यते । तत्रास्मिन् सप्तमेऽनुवाके होतारमुद्दिश्य मैत्रावरुणेन पठनीया एकादश प्रयाजप्रैषा उच्यन्ते । तत्र 'समिद्भ्यः प्रेष्य' इत्यध्वर्युणा प्रेषितो मैत्रावरुणः प्रैषमन्त्रं पठति । तमिमं मन्त्रमाह - योऽयं होता विद्यते सोऽयं समिधेन्द्रं समिन्नामकेनाग्निना युक्तमिन्द्रं इडस्पदे इडाख्याया गोः पदस्थाने अस्मिन्नाहवनीये यक्षत् यजतु पूजयत्वित्यर्थः । या सोमक्रयणी गौः तस्याः पादपांसोः कियानपि भाग आहवनीये प्रक्षिप्तः तस्मादिडस्पदमित्युच्यते । समिन्नामकः कश्चिदग्निविशेषः प्रथमयाऽऽहुत्या हूयते । अतः समिन्नामकाग्निद्वारा तमिन्द्रं होता यक्षदित्युच्यते । तच्चेडायाः पदं आहवनीयाख्यं पृथिव्या नाभा नाभिस्थानीयायामुत्तरवेद्यां अध्युपरि वर्तते । हूयमानोऽयमग्निः दिवो वर्ष्मन् द्युलोकस्य शरीरस्थानीय इत्यर्थः । तत्र समिध्यते सम्यग्दीप्यते । चर्षणीसहान् चर्षणयो मनुष्याः तान् सहन्ते अभिभवन्तीत चर्षणीसहाः देवाः तानुद्दिश्य तेषां देवानां मध्ये ओजिष्ठः अत्यन्तप्रबलः तादृशोऽग्निः आज्यस्य वेतु इदमाज्यमश्नातु पिबत्वित्यर्थः । हे होतः! यज तदर्थं याज्यां पठ ॥
</details>

<details open><summary>विश्वास-प्रस्तुतिः</summary>

होता॑ यक्ष॒त्तनू॒नपा॑तम् ।  
ऊ॒तिभि॒र्जेता॑र॒मप॑राजितम् ।  
इन्द्र॑न्दे॒वꣳ सु॑व॒र्विद॑म् ।  
प॒थिभि॒र्मधु॑मत्तमैः ।  
नरा॒शꣳसे॑न॒ तेज॑सा ॥33॥  
वेत्वाज्य॑स्य॒ होत॒र्यज॑ ।  
</details>

<details><summary>मूलम्</summary>

होता॑ यक्ष॒त्तनू॒नपा॑तम् ।  
ऊ॒तिभि॒र्जेता॑र॒मप॑राजितम् ।  
इन्द्र॑न्दे॒वꣳ सु॑व॒र्विद॑म् ।  
प॒थिभि॒र्मधु॑मत्तमैः ।  
नरा॒शꣳसे॑न॒ तेज॑सा ॥33॥  
वेत्वाज्य॑स्य॒ होत॒र्यज॑ ।  
</details>

<details><summary>सायण-टीका</summary>

2द्वितीयं प्रैषमन्त्रमाह - अत्र सर्वत्र प्रथमान्तो होतृशब्दो दैव्यं होतारमाचष्टे, संबुद्ध्यन्तो मानुषम् । यथा पूर्वमन्त्रे समिच्छब्दः प्रयाजदेवतारूपमग्निविशेषमाह, एवमत्रापि तनूनपाच्छब्दो द्वितीयप्रयाजदेवतारूपमग्निविशेषमाचष्टे । दैव्यो होता तनूनपान्नामकमग्निं यक्षत् यजतु पूजयतु त्वदग्निद्वारा इन्द्रं पूजयतु । कीदृशमिन्द्रम्? ऊतिभिः अस्मद्रक्षणैर्युक्तं, जेतारं युद्धे जयशीलं केनाप्यन्येन अपराजितं, देवं द्योतमानं, सुवर्विदं स्वर्गस्य लब्धारं, मधुमत्तमैः अन्नपानादिपाथेयसंपत्त्या अत्यन्तं मधुरैः पथिभिः मार्गैर्युक्तं, नराशंसेन मनुष्यैः शंसनीयेन तेजसा युक्तं, तथाविधेन्द्रपूजार्थं तनूनपादग्निराज्यं पिबतु । तदर्थं हे मानुष होतः! याज्यां पठ ॥
</details>

<details open><summary>विश्वास-प्रस्तुतिः</summary>

होता॑ यक्ष॒दिडा॑भि॒रिन्द्र॑मीडि॒तम् ।  
आ॒जुह्वा॑न॒मम॑र्त्यम् ।  
दे॒वो दे॒वैस्सवी॑र्यः ।  
वज्र॑हस्तᳶ पुरन्द॒रः ।  
वेत्वाज्य॑स्य॒ होत॒र्यज॑ ।  
</details>

<details><summary>मूलम्</summary>

होता॑ यक्ष॒दिडा॑भि॒रिन्द्र॑मीडि॒तम् ।  
आ॒जुह्वा॑न॒मम॑र्त्यम् ।  
दे॒वो दे॒वैस्सवी॑र्यः ।  
वज्र॑हस्तᳶ पुरन्द॒रः ।  
वेत्वाज्य॑स्य॒ होत॒र्यज॑ ।  
</details>

<details><summary>सायण-टीका</summary>

3तृतीयमन्त्रमाह - शब्देन प्रयाजदेवतारूपस्तृतीयोऽग्निरुच्यते । बहुवचनं पूजार्थम् । तदग्निद्वारा दैव्यो होता इन्द्रं पूजयतु । कीदृशमिन्द्रम्? ईडितं नानाविधैर्मन्त्रैः स्तुतम्, आजुह्वानं सर्वेषु यज्ञेषु होमभाजं आह्वानभाजं वा, अमर्त्यं मरणरहितम् । स चेन्द्रो देवो देवैस्सह सवीर्यं बहुसामर्थ्ययुक्तः शत्रूनभिभवितुं वज्रहस्तः आसुरीं पुरीं दारयति विनाशयतीति पुरंदरः । तथाविधेन्द्रस्य पीतये पूर्वोक्तो वह्निराज्यं पिबतु । हे मानुष होतः! याज्यां पठ ॥
</details>

<details open><summary>विश्वास-प्रस्तुतिः</summary>

होता॑ यक्षद्ब॒र्हिषीन्द्र॑न्निषद्व॒रम् ।  
वृ॒ष॒भन्नर्या॑पसम् ।  
वसु॑भी रु॒द्रैरा॑दि॒त्यैः ।  
स॒युग्भि॑र्ब॒र्हिरास॑दत् ॥34॥  
वेत्वाज्य॑स्य॒ होत॒र्यज॑ ।  
</details>

<details><summary>मूलम्</summary>

होता॑ यक्षद्ब॒र्हिषीन्द्र॑न्निषद्व॒रम् ।  
वृ॒ष॒भन्नर्या॑पसम् ।  
वसु॑भी रु॒द्रैरा॑दि॒त्यैः ।  
स॒युग्भि॑र्ब॒र्हिरास॑दत् ॥34॥  
वेत्वाज्य॑स्य॒ होत॒र्यज॑ ।  
</details>

<details><summary>सायण-टीका</summary>

4चतुर्थमन्त्रमाह - बर्हिश्शब्दश्चतुर्थप्रयाजदेवतारूपमग्निमाचष्टे । तस्मिन्बर्हिषि पूजिते सति तद्द्वारेण इन्द्रं दैव्यो होता पूजयतु । कीदृशमिन्द्रं? निषद्वरं नितरां यज्ञे सीदन्ति उपविशन्तीति निषदो देवाः तेषां श्रेष्ठम्, वृषभं कामानां वर्षयितारम्, नरेभ्यो हितं नर्यं तथाविधं कर्म यस्यासौ नर्यापाः तथाविधम् । स चेन्द्रो वस्वादिभिः सयुग्भिः स्वेन सह वर्तमानैर्युक्तो बर्हिरासदत् यज्ञं प्राप्नोतु । वेत्वित्यादि पूर्ववत् ॥
</details>

<details open><summary>विश्वास-प्रस्तुतिः</summary>

होता॑ यक्ष॒दोजो॒ न वी॒र्य॑म् ।  
सहो॒ द्वार॒ इन्द्र॑मवर्धयन् ।  
सु॒प्रा॒य॒णा विश्र॑यन्तामृता॒वृधः॑ ।  
द्वार॒ इन्द्रा॑य मी॒ढुषे॑ ।  
वि॒यन्त्वाज्य॑स्य॒ होत॒र्यज॑ ।  
</details>

<details><summary>मूलम्</summary>

होता॑ यक्ष॒दोजो॒ न वी॒र्य॑म् ।  
सहो॒ द्वार॒ इन्द्र॑मवर्धयन् ।  
सु॒प्रा॒य॒णा विश्र॑यन्तामृता॒वृधः॑ ।  
द्वार॒ इन्द्रा॑य मी॒ढुषे॑ ।  
वि॒यन्त्वाज्य॑स्य॒ होत॒र्यज॑ ।  
</details>

<details><summary>सायण-टीका</summary>

5पञ्चममन्त्रमाह - द्वारशब्दः पञ्चमप्रयाजदेवतारूपमग्निमाह । पूजार्थं बहुवचनम् । तमग्निं दैव्यो होता पूजयतु । ताश्च द्वारशब्दाभिधेया देवता इन्द्रं वर्धयन्तु । ओजआदयो दृष्टान्ताः । यथा अष्टमधातोरोजसो वीर्यस्य चक्षुरादीन्द्रियसामर्थ्यस्य च सहसः शरीरबलस्य च वृद्धिः तथेन्द्रस्याभिवृद्धिरित्यर्थः । ताश्च द्वारदेदता सुप्रायणाः शोभनगतयः ऋतावृधः यज्ञस्य वर्धयित्र्यः तथाविधाः विश्रयन्तां विशेषेण यज्ञमाश्रयन्तु । मीढुषे वृष्ट्यादिना सेचकाय इन्द्रायेन्द्रार्थं द्वारो देवता वियन्तु पिबन्तु ॥
</details>

<details open><summary>विश्वास-प्रस्तुतिः</summary>

होता॑ यक्षदु॒षे इन्द्र॑स्य धे॒नू ।  
सु॒दुघे॑ मा॒तरौ॑ म॒ही ।  
सवा॒तरौ॒ न तेज॑सी ।  
व॒थ्समिन्द्र॑मवर्धताम् ॥35॥  
वी॒तामाज्य॑स्य॒ होत॒र्यज॑ ।  
</details>

<details><summary>मूलम्</summary>

होता॑ यक्षदु॒षे इन्द्र॑स्य धे॒नू ।  
सु॒दुघे॑ मा॒तरौ॑ म॒ही ।  
सवा॒तरौ॒ न तेज॑सी ।  
व॒थ्समिन्द्र॑मवर्धताम् ॥35॥  
वी॒तामाज्य॑स्य॒ होत॒र्यज॑ ।  
</details>

<details><summary>सायण-टीका</summary>

6षष्ठमन्त्रमाह - उषाशब्दः षष्ठप्रयाजाग्निमूर्तिद्वयमाह । तादृश्यौ उषे द्वे देव्यौ होता पूजयतु । कीदृश्यावुषे? इन्द्रस्य धेनुवत्प्रीणयित्र्यौ, सुदुघे सुखेन दोग्धुं शक्ये, मातरौ पयःप्रदानेन मातृसदृश्यौ, मही महत्यौ पूज्ये वा । वातृशब्दो गमनस्वभावं वत्समाचष्टे । समानो वाता वत्सो ययोस्ते सवातरौ । नकार उपमार्थः । इन्द्रस्य वत्सस्थानीयत्वादेकवत्से इव ते उभे वर्तेते । तेजसी तेजस्विन्यौ, तादृश्यौ मूर्ती वत्सस्थानीयमिन्द्रं अवर्धतां वृद्धिं प्रापयताम् । ते मूर्ती आज्यं वीतां पिबताम् ॥
</details>

<details open><summary>विश्वास-प्रस्तुतिः</summary>

होता॑ यक्ष॒द्दैव्या॒ होता॑रा ।  
भि॒षजा॒ सखा॑या ।  
ह॒विषेन्द्र॑म्भिषज्यतः ।  
क॒वी दे॒वौ प्रचे॑तसौ ।  
इन्द्रा॑य धत्त इन्द्रि॒यम् ।  
वी॒तामाज्य॑स्य॒ होत॒र्यज॑ ।  
</details>

<details><summary>मूलम्</summary>

होता॑ यक्ष॒द्दैव्या॒ होता॑रा ।  
भि॒षजा॒ सखा॑या ।  
ह॒विषेन्द्र॑म्भिषज्यतः ।  
क॒वी दे॒वौ प्रचे॑तसौ ।  
इन्द्रा॑य धत्त इन्द्रि॒यम् ।  
वी॒तामाज्य॑स्य॒ होत॒र्यज॑ ।  
</details>

<details><summary>सायण-टीका</summary>

7सप्तममन्त्रमाह - दैव्यहोतृशब्देन सप्तमप्रयाजदेवतारूपस्याग्नेर्द्वौ देहावुच्येते । तावुभौ होता पूजयतु । कीदृशौ? भिषजौ अनिष्टव्याधिचिकित्सकौ, सखाया परस्परं स्निग्धौ, तावुभौ अनेन हविषा तमिन्द्रं भिषज्यतः अनिष्टपरिहारेण चिकित्सां कुरुतः । तावुभौ कवी विद्वांसौ, देवी द्योतमानौ, प्रचेतसौ प्रकृष्टज्ञानौ, ताविन्द्रार्थं इन्द्रियं धत्तः शक्तिं पोषयतः । तावुभावाज्यं वीतां पिबताम् ॥
</details>

<details open><summary>विश्वास-प्रस्तुतिः</summary>

होता॑ यक्षत्ति॒स्रो दे॒वीः ।  
त्रय॑स्त्रि॒धात॑वो॒पसः॑ ।  
इडा॒ सर॑स्वती॒ भार॑ती ॥36॥  
म॒हीन्द्र॑पत्नीर्ह॒विष्म॑तीः ।  
वि॒यन्त्वाज्य॑स्य॒ होत॒र्यज॑ ।  
</details>

<details><summary>मूलम्</summary>

होता॑ यक्षत्ति॒स्रो दे॒वीः ।  
त्रय॑स्त्रि॒धात॑वो॒पसः॑ ।  
इडा॒ सर॑स्वती॒ भार॑ती ॥36॥  
म॒हीन्द्र॑पत्नीर्ह॒विष्म॑तीः ।  
वि॒यन्त्वाज्य॑स्य॒ होत॒र्यज॑ ।  
</details>

<details><summary>सायण-टीका</summary>

8अष्टममन्त्रमाह - अष्टमप्रयाजदेवतारूपस्याग्नेस्त्रिमूर्तयः । तिस्रस्ताः पूजयतु । कीदृश्यस्ताः? देवीः द्योतनात्मिकाः, अपसः कर्मनिमित्तं त्रिधातवः त्रीणि शरीराणि धारयित्र्यः, अत एव त्रयः त्रिलोकात्मिकाः । इडादीनि तासां नामधेयानि, ताश्च मही महत्यः पूज्याः, इन्द्रपत्नीः इन्द्रस्य पालयित्र्यः, हविष्मतीः अस्मद्दत्तेन हविषा युक्ताः । तादृश्य एता आज्यं वियन्तु पिबन्तु ॥
</details>

<details open><summary>विश्वास-प्रस्तुतिः</summary>

होता॑ यक्ष॒त्त्वष्टा॑र॒मिन्द्र॑न्दे॒वम् ।  
भि॒षजꣳ॑ सु॒यज॑ङ्घृत॒श्रिय॑म् ।  
पु॒रु॒रूपꣳ॑ सु॒रेत॑सम्म॒घोनि॑म् ।  
इन्द्रा॑य॒ त्वष्टा॒ दध॑दिन्द्रि॒याणि॑ ।  
वेत्वाज्य॑स्य॒ होत॒र्यज॑ ।  
</details>

<details><summary>मूलम्</summary>

होता॑ यक्ष॒त्त्वष्टा॑र॒मिन्द्र॑न्दे॒वम् ।  
भि॒षजꣳ॑ सु॒यज॑ङ्घृत॒श्रिय॑म् ।  
पु॒रु॒रूपꣳ॑ सु॒रेत॑सम्म॒घोनि॑म् ।  
इन्द्रा॑य॒ त्वष्टा॒ दध॑दिन्द्रि॒याणि॑ ।  
वेत्वाज्य॑स्य॒ होत॒र्यज॑ ।  
</details>

<details><summary>सायण-टीका</summary>

9नवममन्त्रमाह - त्वष्टृशब्देन नवमप्रयाजदेवतारूपोऽग्निरुच्यते तं होता पूजयतु तद्वारेणेन्द्रं पूजयतु । कीदृशमिन्द्रं? देवं द्योतनात्मकं, भिषजं अनिष्टव्याधिचिकित्सकं, सुयजं सुखेन यष्टुं शक्यं, धृतश्रियं घृतसेविनं, पुरुरूप तत्तद्यजमानगृहागमनाय बहुरूपधारिणं, सुरेतसं शोभनापत्ययुक्तं, मघोनि अन्नवन्तम् । ईदृशायेन्द्राय स त्वष्टा इन्द्रियाणि क्रियासामर्थ्यानि दधत् पोषयतु । आज्यं वेतु पिबतु ॥
</details>

<details open><summary>विश्वास-प्रस्तुतिः</summary>

होता॑ यक्ष॒द्वन॒स्पति॑म् ।  
श॒मि॒तारꣳ॑ श॒तक्र॑तुम् ।  
धि॒यो जो॒ष्टार॑मिन्द्रि॒यम् ॥37॥  
मध्वा॑ सम॒ञ्जन्प॒थिभि॑स्सु॒गेभिः॑ ।  
स्वदा॑ति ह॒व्यम्मधु॑ना घृ॒तेन॑ ।  
वेत्वाज्य॑स्य॒ होत॒र्यज॑ ।  
</details>

<details><summary>मूलम्</summary>

होता॑ यक्ष॒द्वन॒स्पति॑म् ।  
श॒मि॒तारꣳ॑ श॒तक्र॑तुम् ।  
धि॒यो जो॒ष्टार॑मिन्द्रि॒यम् ॥37॥  
मध्वा॑ सम॒ञ्जन्प॒थिभि॑स्सु॒गेभिः॑ ।  
स्वदा॑ति ह॒व्यम्मधु॑ना घृ॒तेन॑ ।  
वेत्वाज्य॑स्य॒ होत॒र्यज॑ ।  
</details>

<details><summary>सायण-टीका</summary>

10दशममन्त्रमाह - वनस्पतिशब्देन दशमप्रयाजदेवतारूपोऽग्निरुच्यते । तं होता यक्षत् तद्वारेणेन्द्रं पूजयतु । कीदृशमिन्द्रं? शमितारं सर्वानिष्टशमनहेतुं, शतक्रतुं शतसंख्याकाश्वभेधयुतं, धियो जोष्टारं बुद्धेस्सेवितारं, उपासकानां बुद्ध्या ध्यातव्यमित्यर्थः । इन्द्रियं सामर्थ्योपेतम् । तादृश इन्द्रः सुगेभिः पथिभिः सुखेन गन्तुं शक्यैर्मार्गैरागत्य मध्वा मधुरद्रव्येण समञ्जन् हवींषि स्निग्धीकुर्वन् वर्तते । स च मधुना मधुरेण घृतेन हव्यं स्वदाति स्वादूकरोति । तथाविधेन्द्रप्रीत्यर्थं वनस्पतिदेव आज्यं पिवतु ॥
</details>

<details open><summary>विश्वास-प्रस्तुतिः</summary>

होता॑ यक्ष॒दिन्द्र॒ꣵ॒ स्वाहाऽऽज्य॑स्य ।  
स्वाहा॒ मेद॑सः ।  
स्वाहा॑ स्तो॒काना॑म् ।  
स्वाहा॒ स्वाहा॑कृतीनाम् ।  
स्वाहा॑ ह॒व्यसू॑क्तीनाम् ।  
स्वाहा॑ दे॒वाꣳ आ॑ज्य॒पान् ।  
स्वाहेन्द्रꣳ॑ हो॒त्राज्जु॑षा॒णाः ।  
इन्द्र॒ आज्य॑स्य वियन्तु ।  
होत॒र्यज॑ ॥38॥
</details>

<details><summary>मूलम्</summary>

होता॑ यक्ष॒दिन्द्र॒ꣵ॒ स्वाहाऽऽज्य॑स्य ।  
स्वाहा॒ मेद॑सः ।  
स्वाहा॑ स्तो॒काना॑म् ।  
स्वाहा॒ स्वाहा॑कृतीनाम् ।  
स्वाहा॑ ह॒व्यसू॑क्तीनाम् ।  
स्वाहा॑ दे॒वाꣳ आ॑ज्य॒पान् ।  
स्वाहेन्द्रꣳ॑ हो॒त्राज्जु॑षा॒णाः ।  
इन्द्र॒ आज्य॑स्य वियन्तु ।  
होत॒र्यज॑ ॥38॥
</details>

<details><summary>सायण-टीका</summary>

11एकादशमन्त्रमाह - उक्तेषु सर्वेषु प्रयाजेष्वनुगतमितन्द्रं होता यक्षत् यजतु पूजयतु । तदिन्द्रस्य प्रीत्यर्थमाज्यस्य स्वाहुतिरस्तु । मेदसो द्रव्यस्य स्वाहुतिरस्तु । स्तोकानां बिन्दूनां स्वाहुतिरस्तु । स्वाहाकृतीनां स्वाहाकारेण दीयमानानां सर्वाहुतिद्रव्याणां स्वाहुतिरस्तु । हव्यसूक्तीनां हविस्स्तावकमन्त्राभिमानिदेतवतानामर्थे स्वाहुतिरस्तु । ये त्वाज्यं पिबन्तो देवास्तान्सर्वानुद्दिश्य स्वाहुतिरस्तु । होत्राद्धोमनिमित्तभूतादिन्द्रं जुषाणाः सेवमाना ये देवास्तेषां स्वाहुतिरस्तु । अयमिन्द्रोऽन्ये च सर्वे देवा आज्यं पिबन्तु । हे मानुष होतः! तदर्थं याज्यां पठ ॥

इति तैत्तिरीयब्राह्मणभाष्ये द्वितीयाष्टके षष्ठप्रपाठके सप्तमोऽनुवाकः ॥  

</details>

