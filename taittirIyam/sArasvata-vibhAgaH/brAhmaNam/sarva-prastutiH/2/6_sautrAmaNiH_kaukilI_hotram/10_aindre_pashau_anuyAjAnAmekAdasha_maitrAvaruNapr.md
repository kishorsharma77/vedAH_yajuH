---
title:  १० ऐन्द्रे पशौ अनुयाजानामेकादश मैत्रावरुणप्रैषाः
unicode_script: devanagari
---

<details open><summary>विश्वास-प्रस्तुतिः</summary>

दे॒वम्ब॒र्हिरिन्द्रꣳ॑ सुदे॒वन्दे॒वैः ।  
वी॒रव॑थ्स्ती॒र्णव्ँ वेद्या॑मवर्धयत् ।  
वस्तो᳚र्वृ॒तम्प्राक्तो᳚र्भृ॒तम् ।  
रा॒या ब॒र्हिष्म॒तोऽत्य॑गात् ।  
व॒सु॒वने॑ वसु॒धेय॑स्य वेतु॒ यज॑ ।  
</details>

<details><summary>मूलम्</summary>

दे॒वम्ब॒र्हिरिन्द्रꣳ॑ सुदे॒वन्दे॒वैः ।  
वी॒रव॑थ्स्ती॒र्णव्ँ वेद्या॑मवर्धयत् ।  
वस्तो᳚र्वृ॒तम्प्राक्तो᳚र्भृ॒तम् ।  
रा॒या ब॒र्हिष्म॒तोऽत्य॑गात् ।  
व॒सु॒वने॑ वसु॒धेय॑स्य वेतु॒ यज॑ ।  
</details>

<details><summary>सायण-टीका</summary>

(SB) 1नवमे वपादीनां याज्यानुवाक्या उक्ताः । दशमेऽनूयाजानामेकादश मैत्रावरुणप्रैषा उच्यन्ते । तत्र प्रथममन्त्रमाह - बर्हिश्शब्देन दर्भाभिमानिप्रथमानुयाजदेवतास्वरूपमुच्यते । तद्बर्हिः इन्द्रं देवमवधर्यत् । कीदृश बर्हिः? सुदेवं शोभना देवता यस्य तत्सुदेवं सर्वे देवा बर्हिषि सीदन्ति । तथा देवैर्देवसदृशैः ऋत्विग्भिर्वेद्यां स्तीर्णं प्रसारितम् । तथा वीरः कर्मशूरो यजमानोऽस्यास्तीति वीरवत् । वस्तोरक्तोरित्येतदव्ययद्वयमहोरात्रवाचकम् । इदं बर्हिः वस्तोरहनि वृतं संपादितम् । अक्तोः रात्रौ प्रभृतं प्रकर्षेणोन्नतदेशे स्थापितम् । तादृशं बर्हिः राया धनेन बर्हिष्मतः बर्हिर्युक्तानन्यान् यागान् अत्यगात् अतीत्य गतं इतरयागेभ्योऽधिकं धनं प्रयच्छतीत्यर्थः । वसुधेयस्य वसु धनमेव धेयं संपादनीयं यस्य कुबेरादेः सोऽयं वसुधेयः तस्य वसुवने धनदाननिमित्तं तदीयं धनं अस्मभ्यं दातुमित्यर्थः । वेतु बर्हिर्देव आज्यं पिबतु । तदर्थं हे होतः! यज याज्यां पठ ॥
</details>

<details open><summary>विश्वास-प्रस्तुतिः</summary>

दे॒वीर्द्वार॒ इन्द्रꣳ॑ सङ्घा॒ते ।  
वि॒ड्वीर्याम॑न्नवर्धयन् ।  
आ व॒थ्सेन॒ तरु॑णेन कुमा॒रेण॑ चमीवि॒ता अपार्वा॑णम् ।  
रे॒णुक॑काटन्नुदन्ताम् ।  
व॒सु॒वने॑ वसु॒धेय॑स्य वियन्तु॒ यज॑ ॥44॥  
</details>

<details><summary>मूलम्</summary>

दे॒वीर्द्वार॒ इन्द्रꣳ॑ सङ्घा॒ते ।  
वि॒ड्वीर्याम॑न्नवर्धयन् ।  
आ व॒थ्सेन॒ तरु॑णेन कुमा॒रेण॑ चमीवि॒ता अपार्वा॑णम् ।  
रे॒णुक॑काटन्नुदन्ताम् ।  
व॒सु॒वने॑ वसु॒धेय॑स्य वियन्तु॒ यज॑ ॥44॥  
</details>

<details><summary>सायण-टीका</summary>

2द्वितीयमन्त्रमाह - द्वार्शब्दाभिधेयाः स्त्रीमूर्तयो द्वितीयानुयाजदेवताः ता देव्य इन्द्रमवर्धयन् । कीदृश्यः? संघाते विड्वीः द्वाराभिमानित्वात्कवाटद्वयमेलने दृढशक्तयः । कुत्र वर्धितवत्यः? यामान् नियमरूपयागे । वत्सः अत्यन्तबालः तरुणो युवा तयोर्मध्ये वर्तमानः कुमारः । चकारस्तेषां समुच्चये । आकारः कार्त्स्न्यवाची सर्वैरपत्यैः सहितमिन्द्रमित्यर्थः । किंच एता द्वार्देवताः मीविता: बलाधिक्येन स्थौल्यमापन्नास्सत्य रेणुककाटं अपनुदन्ताम् । कट्यां भवं काटं लिङ्गं रेणुकं रमणशीलं काटं यस्य राक्षसादेः तं स्वैरचारिणं निराकुर्वन्तु । दृष्टान्तार्थोऽर्वञ्शब्दः । दुर्दान्ताश्वो यथा विषयव्यसनेन यत्र क्वापि वडवामारोहति तादृशमित्यर्थः । ता देव्यो वियन्तु आज्यं पिबन्तु । वसुवन इत्यादि पूर्ववत् ॥

- वसुधेयस्य वसु धनमेव धेयं संपादनीयं यस्य कुबेरादेः सोऽयं वसुधेयः तस्य वसुवने धनदाननिमित्तं तदीयं धनं अस्मभ्यं दातुमित्यर्थः । वेतु बर्हिर्देव आज्यं पिबतु । तदर्थं हे होतः! यज याज्यां पठ ॥
</details>

<details open><summary>विश्वास-प्रस्तुतिः</summary>

दे॒वी उ॒षासा॒नक्ता᳚ ।  
इन्द्र॑य्ँय॒ज्ञे प्र॑य॒त्य॑ह्वेताम् ।  
दैवी॒र्विश॒ᳶ प्राया॑सिष्टाम् ।  
सुप्री॑ते॒ सुधि॑ते अभूताम् ।  
व॒सु॒वने॑ वसु॒धेय॑स्य वीता॒य्ँयज॑ ।  
</details>

<details><summary>मूलम्</summary>

दे॒वी उ॒षासा॒नक्ता᳚ ।  
इन्द्र॑य्ँय॒ज्ञे प्र॑य॒त्य॑ह्वेताम् ।  
दैवी॒र्विश॒ᳶ प्राया॑सिष्टाम् ।  
सुप्री॑ते॒ सुधि॑ते अभूताम् ।  
व॒सु॒वने॑ वसु॒धेय॑स्य वीता॒य्ँयज॑ ।  
</details>

<details><summary>सायण-टीका</summary>

3तृतीयमन्त्रमाह - उषासानक्तशब्दवाच्ये अहोरात्राभिमानिन्यौ तृतीयानुयाजदेव्यौ । ते उभे प्रयति प्रकर्षेण गच्छति वर्तमाने यज्ञे इन्द्रमह्वेतां इन्द्रस्याह्वानमकुरुताम् । दैवीर्विशः देवसंबन्धिनीः प्रजाः प्रायासिष्टां प्रकर्षेण प्रापितवत्यौ । स्वयं च सुप्रीते अत्यन्ततुष्टे सुधिते सुखप्राप्तियुक्ते अभूताम् । सुप्रीतसुधितशब्दौ सुखप्राप्तिवाचकौ । तादृशौ देव्यौ वीतां पिबताम् ॥

- वसुधेयस्य वसु धनमेव धेयं संपादनीयं यस्य कुबेरादेः सोऽयं वसुधेयः तस्य वसुवने धनदाननिमित्तं तदीयं धनं अस्मभ्यं दातुमित्यर्थः । वेतु बर्हिर्देव आज्यं पिबतु । तदर्थं हे होतः! यज याज्यां पठ ॥
</details>

<details open><summary>विश्वास-प्रस्तुतिः</summary>

दे॒वी जोष्ट्री॒ वसु॑धिती ।  
दे॒वमिन्द्र॑मवर्धताम् ।  
अया᳚व्य॒न्याघा द्वेषाꣳ॑सि ।  
आन्यावा᳚ख्षी॒द्वसु॒ वार्या॑णि ।  
यज॑मानाय शिख्षि॒ते ॥45॥  
व॒सु॒वने॑ वसु॒धेय॑स्य वीता॒य्ँयज॑ ।  
</details>

<details><summary>मूलम्</summary>

दे॒वी जोष्ट्री॒ वसु॑धिती ।  
दे॒वमिन्द्र॑मवर्धताम् ।  
अया᳚व्य॒न्याघा द्वेषाꣳ॑सि ।  
आन्यावा᳚ख्षी॒द्वसु॒ वार्या॑णि ।  
यज॑मानाय शिख्षि॒ते ॥45॥  
व॒सु॒वने॑ वसु॒धेय॑स्य वीता॒य्ँयज॑ ।  
</details>

<details><summary>सायण-टीका</summary>

4चतुथर्मन्त्रमाह - यथा तृतीयानुयाजदेवस्योषासानक्तशब्दवाच्ये द्वे स्त्रीमूर्ती तथा चतुर्थानुयाजदेवस्य नोष्ट्रीशब्दवाच्ये द्वे स्त्रीमूर्ती । ते च वसुधिती सुखप्राप्तियुक्ते । तादृश्यावुभे इन्द्रं देवं अवर्धतां वर्धितवत्यौ । तयोरुभयोर्मध्ये अन्या काचिद्देवी अघा द्वेषांसि द्वेष्याणि पापानि अयावि अस्मत्तः पृथक्कृतवती । अन्या इतरा देवता वार्याणि वसु वरणीयानि धनानि आऽवाक्षीत् सर्वतः प्रापितवती । किमर्थं? यजमानाय । कीदृश्यौ देव्यौ? शिक्षिते कुशले ॥

- वसुधेयस्य वसु धनमेव धेयं संपादनीयं यस्य कुबेरादेः सोऽयं वसुधेयः तस्य वसुवने धनदाननिमित्तं तदीयं धनं अस्मभ्यं दातुमित्यर्थः । वेतु बर्हिर्देव आज्यं पिबतु । तदर्थं हे होतः! यज याज्यां पठ ॥
</details>

<details open><summary>विश्वास-प्रस्तुतिः</summary>

दे॒वी ऊ॒र्जाहु॑ती॒ दुघे॑ सु॒दुघे᳚ ।  
पय॒सेन्द्र॑मवर्धताम् ।  
इष॒मूर्ज॑म॒न्याऽवा᳚ख्षीत् ।  
सग्धि॒ꣳ॒ सपी॑तिम॒न्या ।  
नवे॑न॒ पूर्व॒न्दय॑माने ।  
पु॒रा॒णेन॒ नव᳚म् ।  
अधा॑ता॒मूर्ज॑मू॒र्जाहु॑ती॒ वसु॒ वार्या॑णि ।  
यज॑मानाय शिख्षि॒ते ।  
व॒सु॒वने॑ वसु॒धेय॑स्य वीता॒य्ँयज॑ ॥46 ॥  
</details>

<details><summary>मूलम्</summary>

दे॒वी ऊ॒र्जाहु॑ती॒ दुघे॑ सु॒दुघे᳚ ।  
पय॒सेन्द्र॑मवर्धताम् ।  
इष॒मूर्ज॑म॒न्याऽवा᳚ख्षीत् ।  
सग्धि॒ꣳ॒ सपी॑तिम॒न्या ।  
नवे॑न॒ पूर्व॒न्दय॑माने ।  
पु॒रा॒णेन॒ नव᳚म् ।  
अधा॑ता॒मूर्ज॑मू॒र्जाहु॑ती॒ वसु॒ वार्या॑णि ।  
यज॑मानाय शिख्षि॒ते ।  
व॒सु॒वने॑ वसु॒धेय॑स्य वीता॒य्ँयज॑ ॥46 ॥  
</details>

<details><summary>सायण-टीका</summary>

5पञ्चममन्त्रमाह - ऊर्जाहुतिशब्दवाच्ये पञ्चमानुयाजदेवते स्त्रीमूर्ती । ते च दुघे अपेक्षितस्य फलस्य दोहयित्र्यौ, सुदुधे सुष्ठु दोग्धुं शक्ये, तादृश्यावुभे पयसा क्षीरविकारेण हविषेन्द्रमवर्धतां वर्धितवत्यौ । तयोरन्या काचित् इषमन्नं ऊर्जं रसं च अवाक्षीत् प्रापितवती इतरा तु सग्धिं सहभोजनं सपीतिं सहपानं च उभयोः प्रापितवती । ते चोभे नवेन इदानीं क्रियमाणेन हविषा पुरा कदाचित् अनुष्ठितं हविः दयमाने रक्षयित्र्यौ पुराणेन च हविषा नवं हविः पालयन्त्यौ हविर्द्वयेनात्यन्ततुष्टे इत्यर्थः । ते च ऊर्जाहुती देव्यौ ऊर्जं क्षीरादिरसं अधातां संपादितवत्यौ । शेषं पूर्ववत् ॥

-  किमर्थं? यजमानाय । कीदृश्यौ देव्यौ? शिक्षिते कुशले ॥
- वसुधेयस्य वसु धनमेव धेयं संपादनीयं यस्य कुबेरादेः सोऽयं वसुधेयः तस्य वसुवने धनदाननिमित्तं तदीयं धनं अस्मभ्यं दातुमित्यर्थः । वेतु बर्हिर्देव आज्यं पिबतु । तदर्थं हे होतः! यज याज्यां पठ ॥
</details>

<details open><summary>विश्वास-प्रस्तुतिः</summary>

दे॒वा दैव्या॒ होता॑रा ।  
दे॒वमिन्द्र॑मवर्धताम् ।  
ह॒ताघ॑शꣳसा॒वाभा᳚र्ष्टा॒व्ँवसु॒ वार्या॑णि ।  
यज॑मानाय शिख्षि॒तौ ।  
व॒सु॒वने॑ वसु॒धेय॑स्य वीता॒य्ँयज॑ ।  
</details>

<details><summary>मूलम्</summary>

दे॒वा दैव्या॒ होता॑रा ।  
दे॒वमिन्द्र॑मवर्धताम् ।  
ह॒ताघ॑शꣳसा॒वाभा᳚र्ष्टा॒व्ँवसु॒ वार्या॑णि ।  
यज॑मानाय शिख्षि॒तौ ।  
व॒सु॒वने॑ वसु॒धेय॑स्य वीता॒य्ँयज॑ ।  
</details>

<details><summary>सायण-टीका</summary>

6षष्ठमन्त्रमाह - दैव्याहोतृशब्दवाच्यौ षष्ठानुयाजदेवस्य द्वौ देहौ । तथाविधौ देवौ इन्द्रं देवं अवर्धतां वर्धितवन्तौ । कीदृशौ देवौ? हताधशंसौ अघमस्मद्विषयं द्रोहं शंसतीत्यघशंसो वैरी स च हतो याभ्यां तौ हताघशंसौ । तादृशौ देवौ यजमानार्थं वरणीयानि वसूनि आभार्ष्टां आहृतवन्तौ । शिक्षितौ कुशलौ ॥

- वसुधेयस्य वसु धनमेव धेयं संपादनीयं यस्य कुबेरादेः सोऽयं वसुधेयः तस्य वसुवने धनदाननिमित्तं तदीयं धनं अस्मभ्यं दातुमित्यर्थः । वेतु बर्हिर्देव आज्यं पिबतु । तदर्थं हे होतः! यज याज्यां पठ ॥
</details>

<details open><summary>विश्वास-प्रस्तुतिः</summary>

दे॒वीस्ति॒स्रस्ति॒स्रो दे॒वीः ।  
पति॒मिन्द्र॑मवर्धयन् ।  
अस्पृ॑ख्ष॒द्भार॑ती॒ दिव᳚म् ।  
रु॒द्रैर्य॒ज्ञꣳ सर॑स्वती ।  
इडा॒ वसु॑मती गृ॒हान् ॥47॥  
व॒सु॒वने॑ वसु॒धेय॑स्य वियन्तु॒ यज॑ ।  
</details>

<details><summary>मूलम्</summary>

दे॒वीस्ति॒स्रस्ति॒स्रो दे॒वीः ।  
पति॒मिन्द्र॑मवर्धयन् ।  
अस्पृ॑ख्ष॒द्भार॑ती॒ दिव᳚म् ।  
रु॒द्रैर्य॒ज्ञꣳ सर॑स्वती ।  
इडा॒ वसु॑मती गृ॒हान् ॥47॥  
व॒सु॒वने॑ वसु॒धेय॑स्य वियन्तु॒ यज॑ ।  
</details>

<details><summary>सायण-टीका</summary>

7सप्तममन्त्रमाह - इडा सरस्वती भारती इत्येतास्तिस्रो देव्यः सप्तमानुयाजदेवताः । परस्परवियोगः कदाचिदपि नास्तीति विवक्षया पुनरपि तिस्रो देवीरित्युक्तम् । तास्तिस्रः पतिं पालकं इन्द्रं अवर्धयन् वर्धितवत्यः । तासां मध्ये भारती देवी दिवं द्युलोकं असृक्षत् स्पृष्टवती द्युलोके वर्तत इत्यर्थः । सरस्वती दैवी रुद्रैर्देवैः सहिता यज्ञं अस्पृक्षत् अपालयदित्यर्थः । इडा देवी वसुमती धनयुक्ता भूत्वा गृहान् अस्पृक्षत् अपालयत् । तास्तिस्रो देव्यो वियन्तु पिबन्तु ॥


- वसुधेयस्य वसु धनमेव धेयं संपादनीयं यस्य कुबेरादेः सोऽयं वसुधेयः तस्य वसुवने धनदाननिमित्तं तदीयं धनं अस्मभ्यं दातुमित्यर्थः । वेतु बर्हिर्देव आज्यं पिबतु । तदर्थं हे होतः! यज याज्यां पठ ॥
</details>

<details open><summary>विश्वास-प्रस्तुतिः</summary>

दे॒वीस्ति॒स्रस्ति॒स्रो दे॒वीः ।  
पति॒मिन्द्र॑मवर्धयन् ।  
अस्पृ॑ख्ष॒द्भार॑ती॒ दिव᳚म् ।  
रु॒द्रैर्य॒ज्ञꣳ सर॑स्वती ।  
इडा॒ वसु॑मती गृ॒हान् ॥47॥  
व॒सु॒वने॑ वसु॒धेय॑स्य वियन्तु॒ यज॑ ।  
</details>

<details><summary>मूलम्</summary>

दे॒वीस्ति॒स्रस्ति॒स्रो दे॒वीः ।  
पति॒मिन्द्र॑मवर्धयन् ।  
अस्पृ॑ख्ष॒द्भार॑ती॒ दिव᳚म् ।  
रु॒द्रैर्य॒ज्ञꣳ सर॑स्वती ।  
इडा॒ वसु॑मती गृ॒हान् ॥47॥  
व॒सु॒वने॑ वसु॒धेय॑स्य वियन्तु॒ यज॑ ।  
</details>

<details><summary>सायण-टीका</summary>

8अष्टममन्त्रमाह - नराशंसशब्देनाष्टमानुयाजदेव उच्यते । स च परमैश्वर्ययोगादिन्द्रः । स च त्रिवरूथः त्रिविधसेनायुक्तः । त्रिवन्धुरः त्रिविधोन्नतावनतभावयुक्तः । समीपवर्तिनी काचित्सेनाऽत्युन्नता, ततो बहिर्भूता मध्यमा काचिदानता, ततोऽपि बहिर्भूताधमाऽत्यन्तमानता । तादृशो देवः प्रसिद्धमिन्द्रं देवं वर्धितवान् । स च नराशंसः शितिपृष्ठानां श्वेतपृष्ठानां गवां शतेन सहस्रेण च आहितः सर्वतो व्याप्तः प्रवर्तते । मित्रावरुणेत् मित्रावरुणवेव अस्य नराशंसस्य होत्रं होतृत्वमर्हतः । बृहस्पतिः स्तोत्रं स्तोतृत्वं उद्गातृत्वमर्हति । अश्विनौ च आध्वर्यवं अध्वर्युत्वं अर्हतः ॥
किमर्थं? यजमानाय । कीदृश्यौ देव्यौ? शिक्षिते कुशले ॥

- वसुधेयस्य वसु धनमेव धेयं संपादनीयं यस्य कुबेरादेः सोऽयं वसुधेयः तस्य वसुवने धनदाननिमित्तं तदीयं धनं अस्मभ्यं दातुमित्यर्थः । वेतु बर्हिर्देव आज्यं पिबतु । तदर्थं हे होतः! यज याज्यां पठ ॥
</details>

<details open><summary>विश्वास-प्रस्तुतिः</summary>

दे॒व इन्द्रो॒ वन॒स्पतिः॑ ।  
हिर॑ण्यवर्णो॒ मधु॑शाखस्सुपिप्प॒लः ।  
दे॒वमिन्द्र॑मवर्धयत् ।  
दिव॒मग्रे॑णाप्रात् ।  
आऽन्तरि॑ख्षम्पृथि॒वीम॑दृꣳहीत् ।  
व॒सु॒वने॑ वसु॒धेय॑स्य वेतु॒ यज॑ ।  
</details>

<details><summary>मूलम्</summary>

दे॒व इन्द्रो॒ वन॒स्पतिः॑ ।  
हिर॑ण्यवर्णो॒ मधु॑शाखस्सुपिप्प॒लः ।  
दे॒वमिन्द्र॑मवर्धयत् ।  
दिव॒मग्रे॑णाप्रात् ।  
आऽन्तरि॑ख्षम्पृथि॒वीम॑दृꣳहीत् ।  
व॒सु॒वने॑ वसु॒धेय॑स्य वेतु॒ यज॑ ।  
</details>

<details><summary>सायण-टीका</summary>

9नवममन्त्रमाह - नवभानुयाजदेवो वनस्पतिशब्दवाच्यः । स च परमैश्वर्ययोगादिन्द्रः । वृक्षाभिमानित्वेन तदाकारत्वाद्धिरण्यपर्णः सुवर्णमयपत्रयुक्तः, मधुशाखः मधुराभिः कोमलाभिः शाखाभिर्युक्तः, सुपिप्पलः शोभनेन फलेन युक्तः । सोऽयं वनस्पतिर्देव इन्द्रं देवं वर्धितवान् । स्वकीयेन वृक्षाग्रेण दिवं द्युलोकं आप्रात् पूरितवान् । तथाऽन्तरिक्षमाऽप्रान्मध्यभागेन पूरितवान् । पृथिवीमदृंहीत् मूलैर्दृढीकृतवान् ॥
किमर्थं? यजमानाय । कीदृश्यौ देव्यौ? शिक्षिते कुशले ॥

- वसुधेयस्य वसु धनमेव धेयं संपादनीयं यस्य कुबेरादेः सोऽयं वसुधेयः तस्य वसुवने धनदाननिमित्तं तदीयं धनं अस्मभ्यं दातुमित्यर्थः । वेतु बर्हिर्देव आज्यं पिबतु । तदर्थं हे होतः! यज याज्यां पठ ॥
</details>

<details open><summary>विश्वास-प्रस्तुतिः</summary>

दे॒वम्ब॒र्हिर्वारि॑तीनाम् ।  
दे॒वमिन्द्र॑मवर्धयत् ।  
स्वा॒स॒स्थमिन्द्रे॒णास॑न्नम् ।  
अ॒न्या ब॒र्हीꣳष्य॒भ्य॑भूत् ।  
व॒सु॒वने॑ वसु॒धेयस्य॑ वेतु॒ यज॑ ।  
</details>

<details><summary>मूलम्</summary>

दे॒वम्ब॒र्हिर्वारि॑तीनाम् ।  
दे॒वमिन्द्र॑मवर्धयत् ।  
स्वा॒स॒स्थमिन्द्रे॒णास॑न्नम् ।  
अ॒न्या ब॒र्हीꣳष्य॒भ्य॑भूत् ।  
व॒सु॒वने॑ वसु॒धेयस्य॑ वेतु॒ यज॑ ।  
</details>

<details><summary>सायण-टीका</summary>

10दशममन्त्रमाह - दशमानुयाजदेवो दर्भाभिमानी बर्हिश्शब्दवाच्यः । तच्च बर्हिः वारितीनां वारां जलानां इतयः प्राप्तयः वारितयः तासां वारितीनां देवं द्योतकं दर्भेषु प्ररूढेषु भूमौ जलप्राप्तिर्जातेत्यनुमातुं शक्यते, तादृशं बर्हिरिन्द्रमवर्धयत् वर्धितवत् । कीदृशं बर्हिः? इन्द्रेण स्वासस्थं शोभनमासनं स्वासः तस्मिन् स्थातुं योग्यं स्वासस्थम् । इन्द्रो हि बर्हिषि मुखेनोपविशति । अत एव आसन्नं इद्रस्य समीपवर्ति भूत्वा अन्यानि लौकिकानि बर्हीषि अभ्यभूत् तिरस्कृतवत् । न हि लौकिकानि बर्हींषि मन्त्ररहितानि इन्द्रेण स्थातुं योग्यानि ॥
किमर्थं? यजमानाय । कीदृश्यौ देव्यौ? शिक्षिते कुशले ॥

- वसुधेयस्य वसु धनमेव धेयं संपादनीयं यस्य कुबेरादेः सोऽयं वसुधेयः तस्य वसुवने धनदाननिमित्तं तदीयं धनं अस्मभ्यं दातुमित्यर्थः । वेतु बर्हिर्देव आज्यं पिबतु । तदर्थं हे होतः! यज याज्यां पठ ॥
</details>

<details open><summary>विश्वास-प्रस्तुतिः</summary>

दे॒वो अ॒ग्निस्स्वि॑ष्ट॒कृत् ।  
दे॒वमिन्द्र॑मवर्धयत् ।  
स्वि॑ष्टङ्कु॒र्वन्थ्स्वि॑ष्ट॒कृत् ।  
स्वि॑ष्टम॒द्य क॑रोतु नः ।  
व॒सु॒वने॑ वसु॒धेय॑स्य वेतु॒ यज॑ ॥49॥  
</details>

<details><summary>मूलम्</summary>

दे॒वो अ॒ग्निस्स्वि॑ष्ट॒कृत् ।  
दे॒वमिन्द्र॑मवर्धयत् ।  
स्वि॑ष्टङ्कु॒र्वन्थ्स्वि॑ष्ट॒कृत् ।  
स्वि॑ष्टम॒द्य क॑रोतु नः ।  
व॒सु॒वने॑ वसु॒धेय॑स्य वेतु॒ यज॑ ॥49॥  
</details>

<details><summary>सायण-टीका</summary>

11एकादशमन्त्रमाह - स्विष्टकृन्नामकोऽग्निरेकादशानुयाजदेवः । स इन्द्रं देवं वर्धितवान् । अत्र सर्वत्राशंसार्थत्वाद्भूतवन्निर्देशः । यत्पूर्वमिष्टं तत्सर्वं सुष्ठु कुर्वन् वर्तत इति व्युत्पत्त्या स्विष्टकृदिति नाम संपन्नम् । तादृशो देवः. नोऽस्मदर्थं अद्यास्मिन्यज्ञे स्विष्टं करोतु । वसुधेयस्य धनस्वामिनः वसुवने धनदाननिमित्तं वेतु अयं देव आज्यं पिबतु । हे होतः! तदर्थ याज्यां पठ ॥


इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदयितैत्तिरीयब्राह्मणभाष्ये द्वितीयाष्टके षष्ठप्रपाठके दशमोऽनुवाकः ॥  

</details>

