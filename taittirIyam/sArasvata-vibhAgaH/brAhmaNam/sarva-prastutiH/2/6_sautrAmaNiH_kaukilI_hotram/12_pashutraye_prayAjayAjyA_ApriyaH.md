---
title:  १२  पशुत्रये प्रयाजयाज्या आप्रियः
unicode_script: devanagari
---

<details open><summary>विश्वास-प्रस्तुतिः</summary>

समि॑द्धो अ॒ग्निर॑श्विना ।  
त॒प्तो घ॒र्मो वि॒राट्त्सु॒तः ।  
दु॒हे धे॒नुस्सर॑स्वती ।  
सोमꣳ॑ शु॒क्रमि॒हेन्द्रि॒यम् ।  
</details>

<details><summary>मूलम्</summary>

समि॑द्धो अ॒ग्निर॑श्विना ।  
त॒प्तो घ॒र्मो वि॒राट्त्सु॒तः ।  
दु॒हे धे॒नुस्सर॑स्वती ।  
सोमꣳ॑ शु॒क्रमि॒हेन्द्रि॒यम् ।  
</details>

<details><summary>सायण-टीका</summary>

(SB) 1एकादशे प्रयाजप्रैषा उक्ताः । द्वादशे प्रयाजयाज्या आप्रियोऽभिधीयन्ते । तत्र प्रथमामाह - हे अश्विनौ! समिद्धः संदीप्तः समिन्नामकः प्रथमप्रयाजदेवोऽग्निः तप्तो घर्मः संतप्तप्रवर्ग्यसदृशः विराट् विशेषेण राजमानः सुत उत्पन्नः । तथा धेनुः प्रीणयित्री सरस्वती शुक्रं शुद्धं इन्द्रियं इन्द्रियवृद्धिहेतुं सोमं सोमसदृशं हविः दुहे दोग्धि संपादयति ॥
</details>

<details open><summary>विश्वास-प्रस्तुतिः</summary>

त॒नू॒पा भि॒षजा॑ सु॒ते ।  
अ॒श्विनो॒भा सर॑स्वती ।  
मध्वा॒ रजाꣳ॑सीन्द्रि॒यम् ।  
इन्द्रा॑य प॒थिभि॑र्वहान् ।  
</details>

<details><summary>मूलम्</summary>

त॒नू॒पा भि॒षजा॑ सु॒ते ।  
अ॒श्विनो॒भा सर॑स्वती ।  
मध्वा॒ रजाꣳ॑सीन्द्रि॒यम् ।  
इन्द्रा॑य प॒थिभि॑र्वहान् ।  
</details>

<details><summary>सायण-टीका</summary>

2द्वितीयामाह - तनूपाः द्वितीयप्रयाजदेवः भिषजौ चिकित्सकावश्विनावुभौ सरस्वती इत्येतै देवाः सुते प्रवृत्ते कर्मणि मध्वा मधुना रसेन युक्तानि रजांसि रञ्जकानि हवींषि विविधमिन्द्रियं हविर्जन्यं सामर्थ्यं च इन्द्रार्थं पथिभिः अनुष्ठानरूपैर्मार्गैः वहान् वहन्तु संपादयन्तु ॥
</details>

<details open><summary>विश्वास-प्रस्तुतिः</summary>

इन्द्रा॒येन्दु॒ꣳ॒ सर॑स्वती ।  
नरा॒शꣳसे॑न न॒ग्नहुः॑ ॥60॥  
अधा॑ताम॒श्विना॒ मधु॑ ।  
भे॒ष॒जम्भि॒षजा॑ सु॒ते ।  
</details>

<details><summary>मूलम्</summary>

इन्द्रा॒येन्दु॒ꣳ॒ सर॑स्वती ।  
नरा॒शꣳसे॑न न॒ग्नहुः॑ ॥60॥  
अधा॑ताम॒श्विना॒ मधु॑ ।  
भे॒ष॒जम्भि॒षजा॑ सु॒ते ।  
</details>

<details><summary>सायण-टीका</summary>

3तृतीयामाह - नराशंसः मन्त्रपाठक्रमेण तृतीयप्रयाजदेवः तेन सहिता सरस्वती इन्द्रार्थं इन्दुं ऐश्वर्यकरं हविस्सारं नग्नहुः एतच्छब्दवाच्यं स्थूलयवपिष्टसक्तुरूपं संपादयतीति शेषः । अश्विना भिषजा चिकित्सकावश्विनौ सुते प्रवृत्तेऽस्मिन्कर्मणि मधु भेषजं मधुरमौषधरूपं हविः अधातां संपादितवन्तौ ॥
</details>

<details open><summary>विश्वास-प्रस्तुतिः</summary>

आ॒जुह्वा॑ना॒ सर॑स्वती ।  
इन्द्रा॑येन्द्रि॒याणि॑ वी॒र्य॑म् ।  
इडा॑भिर॒श्विना॒विष॑म् ।  
समूर्ज॒ꣳ सꣳर॒यिन्द॑धुः ।  
</details>

<details><summary>मूलम्</summary>

आ॒जुह्वा॑ना॒ सर॑स्वती ।  
इन्द्रा॑येन्द्रि॒याणि॑ वी॒र्य॑म् ।  
इडा॑भिर॒श्विना॒विष॑म् ।  
समूर्ज॒ꣳ सꣳर॒यिन्द॑धुः ।  
</details>

<details><summary>सायण-टीका</summary>

4चतुर्थीमाह - चतुर्थप्रयाजदेवता इडाः ताभिः सहिता सरस्वती आजुह्वाना स्वयं कर्मण्याहूयमाना इन्द्रार्थमिन्द्रियाणि वीर्यं च संपादयितुं योग्यं हविः दधात्विति शेषः । अश्विनौ देवौ ताभिरिडाभिस्सह इदमन्नं दधुः संपादितवन्तः । ऊर्जं क्षीरादिरसं संपादितवन्तः । रयिं धनं संपादितवन्तः ॥
</details>

<details open><summary>विश्वास-प्रस्तुतिः</summary>

अश्वि॑ना॒ नमु॑चेस्सु॒तम् ।  
सोमꣳ॑ शु॒क्रम्प॑रि॒स्रुता॑ ।  
सर॑स्वती॒ तमाभ॑रत् ।  
ब॒र्हिषेन्द्रा॑य॒ पात॑वे ॥61॥  
</details>

<details><summary>मूलम्</summary>

अश्वि॑ना॒ नमु॑चेस्सु॒तम् ।  
सोमꣳ॑ शु॒क्रम्प॑रि॒स्रुता॑ ।  
सर॑स्वती॒ तमाभ॑रत् ।  
ब॒र्हिषेन्द्रा॑य॒ पात॑वे ॥61॥  
</details>

<details><summary>सायण-टीका</summary>

5पञ्चमीमाह - बर्हिश्शब्दाभिवेयः पञ्चमप्रयाजदेवः । हे अश्विनौ! तेन बर्हिषा युक्ता सरस्वती सुतं अभिषुतं शुक्रं निर्मलं सोमं सोमत्वेन भावितं रसं नमुचेः साकाशात् आभरत् आहरत् । किमर्थं? इन्द्राय इन्द्रार्थं पातवे पातुम् ॥
</details>

<details open><summary>विश्वास-प्रस्तुतिः</summary>

क॒व॒ष्यो॑ न व्यच॑स्वतीः ।  
अ॒श्विभ्या॒न्न दु॒रो दिशः॑ ।  
इन्द्रो॒ न रोद॑सी॒ दुघे॑ ।  
दु॒हे कामा॒न्त्सर॑स्वती ।  
</details>

<details><summary>मूलम्</summary>

क॒व॒ष्यो॑ न व्यच॑स्वतीः ।  
अ॒श्विभ्या॒न्न दु॒रो दिशः॑ ।  
इन्द्रो॒ न रोद॑सी॒ दुघे॑ ।  
दु॒हे कामा॒न्त्सर॑स्वती ।  
</details>

<details><summary>सायण-टीका</summary>

6षष्ठीमाह - दुरश्शब्दाभिधेया या द्वाराभिमानिन्यः षष्ठप्रयाजदेवताः कवष्यो न कवाटवत्य इव व्यचस्वतीः अवकाशवत्यः अश्विभ्यां न अश्विभ्यामपि सह वर्तन्त इति शेषः । इन्द्रो न इन्द्रोऽपि रोदसी दुघे द्यावापृथिव्यौ दोग्धि । सरस्वती कामान् दुहे दोग्धि ॥
</details>

<details open><summary>विश्वास-प्रस्तुतिः</summary>

उ॒षासा॒ नक्त॑मश्विना ।  
दिवेन्द्रꣳ॑ सा॒यमि॑न्द्रि॒यैः ।  
स॒ञ्जा॒ना॒ने सु॒पेश॑सा ।  
सम॑ञ्जाते॒ सर॑स्वत्या ।  
</details>

<details><summary>मूलम्</summary>

उ॒षासा॒ नक्त॑मश्विना ।  
दिवेन्द्रꣳ॑ सा॒यमि॑न्द्रि॒यैः ।  
स॒ञ्जा॒ना॒ने सु॒पेश॑सा ।  
सम॑ञ्जाते॒ सर॑स्वत्या ।  
</details>

<details><summary>सायण-टीका</summary>

7सप्तमीमाह - हे अश्विनौ! उषासानक्तशब्दवाच्ये अहोरात्राभिमानिन्यौ सप्तमप्रयाजदेवते इन्द्रं दिवा इन्द्रियैः संजानाने संयोजयेते । सायं सुपेशसा शोभनरूपेण संजानाने संयोजयेते । तया सरस्वत्या समञ्जाते संयोजयेते ॥
</details>

<details open><summary>विश्वास-प्रस्तुतिः</summary>

पा॒तन्नो॑ अश्विना॒ दिवा॑ ।  
पा॒हि नक्तꣳ॑ सरस्वति ॥62॥  
दैव्या॑ होतारा भिषजा ।  
पा॒तमिन्द्र॒ꣳ॒ सचा॑ सु॒ते ।  
</details>

<details><summary>मूलम्</summary>

पा॒तन्नो॑ अश्विना॒ दिवा॑ ।  
पा॒हि नक्तꣳ॑ सरस्वति ॥62॥  
दैव्या॑ होतारा भिषजा ।  
पा॒तमिन्द्र॒ꣳ॒ सचा॑ सु॒ते ।  
</details>

<details><summary>सायण-टीका</summary>

8अष्टमीमाह - हे अश्विनौ! दिवा नाऽस्मान्पातम् । हे सरस्वति! नक्तमस्मान्पाहि । दैव्यहोतृशब्दवाच्यौ हे अष्टमप्रयाजदेवौ! चिकित्सकौ सचा परस्परं संयुक्तौ सुते प्रवृतेऽस्मिन्कर्मणि इन्द्रं पातम् ॥
</details>

<details open><summary>विश्वास-प्रस्तुतिः</summary>

ति॒स्रस्त्रे॒धा सर॑स्वती ।  
अ॒श्विना॒ भार॒तीडा॑ ।  
ती॒व्रम्प॑रि॒स्रुता॒ सोम॑म् ।  
इन्द्रा॑य सुषवु॒र्मद॑म् ।  
</details>

<details><summary>मूलम्</summary>

ति॒स्रस्त्रे॒धा सर॑स्वती ।  
अ॒श्विना॒ भार॒तीडा॑ ।  
ती॒व्रम्प॑रि॒स्रुता॒ सोम॑म् ।  
इन्द्रा॑य सुषवु॒र्मद॑म् ।  
</details>

<details><summary>सायण-टीका</summary>

9नवमीमाह - हे अश्विनौ! सरस्वती भारती इडा इत्येतास्तिस्रो नवमप्रयाजदेवताः त्रेधा लोकत्रयरूपेण वर्तमानाः परिस्रुता परिस्रवन्त्या सुरया सहितं तीव्रं तीव्रगन्धोपेतं सोमं सोमसदृशं मदं मदकरं हविः इन्द्राय सुषवुः इन्द्रार्थं संपादितवत्यः ॥
</details>

<details open><summary>विश्वास-प्रस्तुतिः</summary>

अश्वि॑ना भेष॒जम्मधु॑ ।  
भे॒ष॒जन्न॒स्सर॑स्वती ।  
इन्द्रे॒ त्वष्टा॒ यश॒श्श्रिय॑म् ।  
रू॒पꣳ रू॑पमधुस्सु॒ते ।  
</details>

<details><summary>मूलम्</summary>

अश्वि॑ना भेष॒जम्मधु॑ ।  
भे॒ष॒जन्न॒स्सर॑स्वती ।  
इन्द्रे॒ त्वष्टा॒ यश॒श्श्रिय॑म् ।  
रू॒पꣳ रू॑पमधुस्सु॒ते ।  
</details>

<details><summary>सायण-टीका</summary>

10दशमीमाह - यावेतावश्विनौ, या च सरस्वती, योऽपि त्वष्टा दशमप्रयाजदेवः ते सर्वे मिलित्वा भेषजं सर्वेषामौषधरूपं मधु मधुरं नो भेषजं अस्माकं विशेषत औषधरूपं यशः श्रियं यशःप्रदं श्रीप्रदं रूपंरूपं बहुरूपकरं इदं हविः सुते प्रवृत्तेऽस्मिन्कर्मणि इन्द्रेऽस्मिन् अधुः स्थापितवन्तः ॥
</details>

<details open><summary>विश्वास-प्रस्तुतिः</summary>

ऋ॒तु॒थेन्द्रो॒ वन॒स्पतिः॑ ।  
श॒श॒मा॒नᳶ प॑रि॒स्रुता॑ ।  
की॒लाल॑म॒श्विभ्या॒म्मधु॑ ।  
दु॒हे धे॒नुस्सर॑स्वती ।  
</details>

<details><summary>मूलम्</summary>

ऋ॒तु॒थेन्द्रो॒ वन॒स्पतिः॑ ।  
श॒श॒मा॒नᳶ प॑रि॒स्रुता॑ ।  
की॒लाल॑म॒श्विभ्या॒म्मधु॑ ।  
दु॒हे धे॒नुस्सर॑स्वती ।  
</details>

<details><summary>सायण-टीका</summary>

11एकादशीमाह - योऽयं वनस्पतिरेकादशप्रयाजरूपो देवः सोऽयमृतुथा तस्मिंस्तस्मिन्नृतौ इन्द्र इन्द्रेणाभिन्नस्सन् परिस्रुता परितः स्रवन्त्या सुरया सह शशमानः शश्वद्वर्तते । अश्विभ्यां युक्ता सरस्वती धेनुः प्रीणयित्री सती कीलालं उदकसदृशं मधु मधुरं हविर्दुहे दोग्धि ॥
</details>

<details open><summary>विश्वास-प्रस्तुतिः</summary>

गोभि॒र्न सोम॑मश्विना ।  
मास॑रेण परि॒ष्कृता॑ ।  
सम॑धाता॒ꣳ॒ सर॑स्वत्या ।  
स्वाहेन्द्रे॑ सु॒तम्मधु॑ ॥63॥  
</details>

<details><summary>मूलम्</summary>

गोभि॒र्न सोम॑मश्विना ।  
मास॑रेण परि॒ष्कृता॑ ।  
सम॑धाता॒ꣳ॒ सर॑स्वत्या ।  
स्वाहेन्द्रे॑ सु॒तम्मधु॑ ॥63॥  
</details>

<details><summary>सायण-टीका</summary>

12द्वादशीमाह - हे अश्विनौ! गोभिर्न गवादिभिः ऋषभच्छागमेषैरपि सहितं मासरेण परिष्कृता यवसक्तुद्रव्येणालंकृतं सोमं सोमसदृशं मधु मधुरं इदं हविः सरस्वत्या चरमप्रयाजदेवेन स्वाहाशब्दवाच्येन च सहितौ युवां इन्द्रे समधातां सम्यक्स्थापितवन्तौ । तदेवं विकल्पितेन द्वितीयप्रयाजेन सहितानां प्रयाजानां याज्यारूपा द्वादशमन्त्रा अभिहिताः ॥

इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयब्राह्मणभाष्ये द्वितीयाष्टके षष्ठप्रपाठके द्वादशोऽनुवाकः ॥  

</details>

