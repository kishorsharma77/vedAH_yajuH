---
title:  १७ ऐन्द्रे पशौ  एकादशप्रयाजाः
unicode_script: devanagari
---


<details open><summary>विश्वास-प्रस्तुतिः</summary>

होता॑ यख्षदि॒डस्प॒दे ।
स॒मि॒धा॒नम्म॒हद्यशः॑ ।  

सुष॑मिद्ध॒व्ँवरे॑ण्यम् ।
अ॒ग्निमिन्द्र॑व्ँवयो॒धस॑म् ।  

गा॒य॒त्रीञ्छन्द॑ इन्द्रि॒यम् ।
त्र्यवि॒ङ्गाव्ँवयो॒ दध॑त् ।
वेत्वाज्य॑स्य॒ होत॒र्यज॑ ।
</details>

<details><summary>मूलम्</summary>

होता॑ यख्षदि॒डस्प॒दे ।
स॒मि॒धा॒नम्म॒हद्यशः॑ ।  

सुष॑मिद्ध॒व्ँवरे॑ण्यम् ।
अ॒ग्निमिन्द्र॑व्ँवयो॒धस॑म् ।  

गा॒य॒त्रीञ्छन्द॑ इन्द्रि॒यम् ।
त्र्यवि॒ङ्गाव्ँवयो॒ दध॑त् ।
वेत्वाज्य॑स्य॒ होत॒र्यज॑ ।
</details>

<details><summary>सायण-टीका</summary>

(SB) १षोडशे पितृयज्ञयाज्यानुवाक्या उक्ताः । अथ यत्पश्वन्तरं सूत्रकारेणोदाहृतम् 'इन्द्राय वयोधसे पशुमालभते' इति, तत्र प्रयाजार्था मैत्रावरुणप्रैषाः सप्तदशेऽभिधीयन्ते । तत्र प्रथममन्त्रमाहयोऽयं दैव्यो होता सोऽयमिडस्पदे सोमक्रयणीपदपांसुयुक्ते आहवनीये समिधानं समिन्नामकं प्रथमप्रयाजदेवं यक्षत् यजतु । कीदृशं देवं? महद्यशः महतो यशसः कारणम् । सुषमिद्धं सुखेन सम्यक्प्रज्वलितम् । वरेण्यं सर्वैर्वरणीयम् । तद्देवद्वारा अग्निं तदग्निरूपं वयोधसं वय आयुष्यं धारयतीति वयोधाः तादृशमिन्द्रं पशुस्वामिनं देवं यजतु । तथा गायत्रीं छन्दः चतुर्विंशत्यक्षरं छन्दोदेवं यजतु । ततो यजमानाय इन्द्रियं चक्षुरादिपाटवं त्र्यविं गाम्, अविशब्दो मासषट्कोपलक्षक इति चतुर्थकाण्डे प्रतिपादितम् , त्रीणि मासषट्कानि यस्याः गोः सेयं त्र्यविः तादृशीं गां वय आयुष्यं च दधत् संपादयतु । अयं प्रयाजदेव आज्यस्य वेतु हूयमानमाज्यं पिबतु । तदर्थं हे मानुष होतः! यज याज्यां पठ ॥
</details>

<details open><summary>विश्वास-प्रस्तुतिः</summary>

होता॑ यख्ष॒च्छुचि॑व्रतम् ।
तनू॒नपा॑तमु॒द्भिद॑म् ।  

यङ्गर्भ॒मदि॑तिर्द॒धे ॥77॥
शुचि॒मिन्द्र॑व्ँवयो॒धस॑म् ।  

उ॒ष्णिह॒ञ्छन्द॑ इन्द्रि॒यम् ।
दि॒त्य॒वाह॒ङ्गाव्ँवयो॒ दध॑त् ।
वेत्वाज्य॑स्य॒ होत॒र्यज॑ ।
</details>

<details><summary>मूलम्</summary>

होता॑ यख्ष॒च्छुचि॑व्रतम् ।
तनू॒नपा॑तमु॒द्भिद॑म् ।  

यङ्गर्भ॒मदि॑तिर्द॒धे ॥77॥
शुचि॒मिन्द्र॑व्ँवयो॒धस॑म् ।  

उ॒ष्णिह॒ञ्छन्द॑ इन्द्रि॒यम् ।
दि॒त्य॒वाह॒ङ्गाव्ँवयो॒ दध॑त् ।
वेत्वाज्य॑स्य॒ होत॒र्यज॑ ।
</details>

<details><summary>सायण-टीका</summary>

2अथ द्वितीयमन्त्रमाह - तनूनपान्नामको द्वितीयप्रयाजदेवः तं होता यक्षत् यजतु । कीदृशं? शुचिव्रतं शुद्धं एतत्कर्मरूपं व्रतं यस्य तादृशम् । उद्भिदं फलस्योद्भेत्तारं उत्पादयितारम् । यं तनूनपादाख्ययमग्निं अदितिः इयं भूमिः गर्भं दधे तं यजत्वित्यन्वयः । तद्द्वारेण शुचिं शुद्धात्मानं वयोधसं इन्द्रं पशुदेवं उष्णिक्छन्दोदेवं च यजतु । ततः इन्द्रियं दित्यवाहं गां द्विवर्षां गां आयुष्यं च संपादयतु । वेत्वित्यादि पूर्ववत् ॥

- अयं प्रयाजदेव आज्यस्य वेतु हूयमानमाज्यं पिबतु । तदर्थं हे मानुष होतः! यज याज्यां पठ ॥
</details>

<details open><summary>विश्वास-प्रस्तुतिः</summary>

होता॑ यख्षदी॒डेन्य॑म् ।
ई॒डि॒तव्ँ वृ॑त्र॒हन्त॑मम् ।  

इडा॑भि॒रीड्य॒ꣳ॒ सहः॑ ।
सोम॒मिन्द्र॑व्ँवयो॒धस॑म् ।  

अ॒नु॒ष्टुभ॒ञ्छन्द॑ इन्द्रि॒यम् ।
त्रि॒व॒थ्सङ्गाव्ँवयो॒ दध॑त् ॥78॥  
वेत्वाज्य॑स्य॒ होत॒र्यज॑ ।
</details>

<details><summary>मूलम्</summary>

होता॑ यख्षदी॒डेन्य॑म् ।
ई॒डि॒तव्ँ वृ॑त्र॒हन्त॑मम् ।  

इडा॑भि॒रीड्य॒ꣳ॒ सहः॑ ।
सोम॒मिन्द्र॑व्ँवयो॒धस॑म् ।  

अ॒नु॒ष्टुभ॒ञ्छन्द॑ इन्द्रि॒यम् ।
त्रि॒व॒थ्सङ्गाव्ँवयो॒ दध॑त् ॥78॥  
वेत्वाज्य॑स्य॒ होत॒र्यज॑ ।
</details>

<details><summary>सायण-टीका</summary>

3अथ तृतीयमन्त्रमाह - ईडेन्यस्तृतीयप्रयाजदेवः तं होता यजतु । कीदृशम्? ईडितं सर्वैः ऋत्विग्भिः स्तुतम् । वृत्रहन्तमं अतिशयेन वैरिघातिनम् । इडाभिरीड्यं स्तुतिपराभिः ऋग्भिः स्तुत्यम् । सहः बलहेतुम् । इन्द्रमित्यादि पूर्ववत् । तत्त्य विशेषणं सोमं सोमपानार्हमित्यर्थः । त्रिवत्सं त्रिवर्षम् ॥

- अयं प्रयाजदेव आज्यस्य वेतु हूयमानमाज्यं पिबतु । तदर्थं हे मानुष होतः! यज याज्यां पठ ॥
</details>

<details open><summary>विश्वास-प्रस्तुतिः</summary>

होता॑ यख्षथ्सुबर्हि॒षद॑म् ।
पू॒ष॒ण्वन्त॒मम॑र्त्यम् ।  

सीद॑न्तम्ब॒र्हिषि॑ प्रि॒ये ।
अ॒मृतेन्द्र॑व्ँवयो॒धस॑म् ।  

बृ॒ह॒तीञ्छन्द॑ इन्द्रि॒यम् ।
पञ्चा॑वि॒ङ्गाव्ँवयो॒ दध॑त् ।
वेत्वाज्य॑स्य॒ होत॒र्यज॑ ।
</details>

<details><summary>मूलम्</summary>

होता॑ यख्षथ्सुबर्हि॒षद॑म् ।
पू॒ष॒ण्वन्त॒मम॑र्त्यम् ।  

सीद॑न्तम्ब॒र्हिषि॑ प्रि॒ये ।
अ॒मृतेन्द्र॑व्ँवयो॒धस॑म् ।  

बृ॒ह॒तीञ्छन्द॑ इन्द्रि॒यम् ।
पञ्चा॑वि॒ङ्गाव्ँवयो॒ दध॑त् ।
वेत्वाज्य॑स्य॒ होत॒र्यज॑ ।
</details>

<details><summary>सायण-टीका</summary>

4अथ चतुर्थमन्त्रमाह - बर्हिश्शब्देन चतुर्थप्रयाजदेव उच्यते, तं होता यक्षत् यजतु । कीदृशः पूषण्वन्तं पोषणसामर्थ्ययुक्तम् । अमर्त्यं मरणरहितम् । प्रिये बर्हिषि यज्ञे सीदन्तं उपविष्टम् । अमृतशब्दो मरणराहित्यवाची इन्द्रस्य विशेषणम् । पञ्चाविं सार्धसंवत्सरद्वयोपेतम् ॥

- अयं प्रयाजदेव आज्यस्य वेतु हूयमानमाज्यं पिबतु । तदर्थं हे मानुष होतः! यज याज्यां पठ ॥
</details>

<details open><summary>विश्वास-प्रस्तुतिः</summary>

होता॑ यख्ष॒द्व्यच॑स्वतीः ।
सु॒प्रा॒य॒णा ऋ॑ता॒वृधः॑ ॥79॥  

द्वारो॑ दे॒वीर्हि॑र॒ण्ययीः॑ ।
ब्र॒ह्माण॒ इन्द्र॑व्ँवयो॒धस॑म् ।  

प॒ङ्क्तिञ्छन्द॑ इ॒हेन्द्रि॒यम् ।
तु॒र्य॒वाह॒ङ्गाव्ँवयो॒ दध॑त् ।
वेत्वाज्य॑स्य॒ होत॒र्यज॑ ।
</details>

<details><summary>मूलम्</summary>

होता॑ यख्ष॒द्व्यच॑स्वतीः ।
सु॒प्रा॒य॒णा ऋ॑ता॒वृधः॑ ॥79॥  

द्वारो॑ दे॒वीर्हि॑र॒ण्ययीः॑ ।
ब्र॒ह्माण॒ इन्द्र॑व्ँवयो॒धस॑म् ।  

प॒ङ्क्तिञ्छन्द॑ इ॒हेन्द्रि॒यम् ।
तु॒र्य॒वाह॒ङ्गाव्ँवयो॒ दध॑त् ।
वेत्वाज्य॑स्य॒ होत॒र्यज॑ ।
</details>

<details><summary>सायण-टीका</summary>

5अथ पञ्चममन्त्रमाह - द्वारशब्दवाच्याः पञ्चमप्रयाजदेवताः । ताश्च व्यचस्वतीः व्याप्तिमत्यः अवकाशवत्यः । सुप्रायणाः सुष्ठु प्रायणं गमनागमनरूपं यासु ताः । ऋतं सत्यं वर्धयन्तीत्यृतावृधः । हिरण्ययीः सुवणार्भरणयुक्ताः । ब्रह्माणः परिबृढाः । तादृशीर्होता यजतु । इन्द्रमित्यादि पूर्ववत् । इह कर्मणि तुर्यवाहं सार्धसंवत्सरत्रयोपेतम् ॥

- अयं प्रयाजदेव आज्यस्य वेतु हूयमानमाज्यं पिबतु । तदर्थं हे मानुष होतः! यज याज्यां पठ ॥
</details>

<details open><summary>विश्वास-प्रस्तुतिः</summary>

होता॑ यख्षथ्सु॒पेश॑से ।
सु॒शि॒ल्पे बृ॑ह॒ती उ॒भे ।  

नक्तो॒षासा॒ न द॑र्श॒ते ।
विश्व॒मिन्द्र॑व्ँवयो॒धस॑म् ।   

त्रि॒ष्टुभ॒ञ्छन्द॑ इन्द्रि॒यम् ॥80॥
प॒ष्ठ॒वाह॒ङ्गाव्ँवयो॒ दध॑त् ।
वेत्वाज्य॑स्य॒ होत॒र्यज॑ ।
</details>

<details><summary>मूलम्</summary>

होता॑ यख्षथ्सु॒पेश॑से ।
सु॒शि॒ल्पे बृ॑ह॒ती उ॒भे ।  

नक्तो॒षासा॒ न द॑र्श॒ते ।
विश्व॒मिन्द्र॑व्ँवयो॒धस॑म् ।   

त्रि॒ष्टुभ॒ञ्छन्द॑ इन्द्रि॒यम् ॥80॥
प॒ष्ठ॒वाह॒ङ्गाव्ँवयो॒ दध॑त् ।
वेत्वाज्य॑स्य॒ होत॒र्यज॑ ।
</details>

<details><summary>सायण-टीका</summary>

6अथ षष्ठमन्त्रमाह - नक्तोषासाशब्दवाच्ये षष्ठप्रयाजदेवते । ते च सुपेशसे शोभनरूपयुक्ते । सुशिल्पे शोमनशिल्पोपेते । शिल्पशब्देन कलाविद्या उच्यन्ते । बृहती महत्यौ । न दर्शते दर्शनीये च । ते उभे होता यजतु । विश्वं विश्वस्वामिनम् । इन्द्रमित्यादि पूर्ववत् । पष्ठवाहं संवत्सरचतुष्टयोपेतम् ॥

- अयं प्रयाजदेव आज्यस्य वेतु हूयमानमाज्यं पिबतु । तदर्थं हे मानुष होतः! यज याज्यां पठ ॥
</details>

<details open><summary>विश्वास-प्रस्तुतिः</summary>

होता॑ यख्ष॒त्प्रचे॑तसा ।
दे॒वाना॑मुत्त॒मय्ँयशः॑ ।  

होता॑रा॒ दैव्या॑ क॒वी ।
स॒युजेन्द्र॑व्ँवयो॒धस॑म् ।  

जग॑ती॒ञ्छन्द॑ इ॒हेन्द्रि॒यम् ।
अ॒न॒ड्वाह॒ङ्गाव्ँवयो॒ दध॑त् ।
वेत्वाज्य॑स्य॒ होत॒र्यज॑ ।
</details>

<details><summary>मूलम्</summary>

होता॑ यख्ष॒त्प्रचे॑तसा ।
दे॒वाना॑मुत्त॒मय्ँयशः॑ ।  

होता॑रा॒ दैव्या॑ क॒वी ।
स॒युजेन्द्र॑व्ँवयो॒धस॑म् ।  

जग॑ती॒ञ्छन्द॑ इ॒हेन्द्रि॒यम् ।
अ॒न॒ड्वाह॒ङ्गाव्ँवयो॒ दध॑त् ।
वेत्वाज्य॑स्य॒ होत॒र्यज॑ ।
</details>

<details><summary>सायण-टीका</summary>

7अथ सप्तममन्त्रमाह - दैव्यौ होतारौ सप्तमप्रयाजदेवौ । तौ च प्रचेतसौ प्रकृष्टज्ञानयुक्तौ । देवानां सर्वेषामुत्तमं यशः संपादयन्तौ! कवी विद्वांसौ । सयुजा सहैव वर्तमानौ । इह कर्मणि अनड्वाहं शकटवहनक्षमं गाम् । अन्यत् पूर्ववत् ॥

- अयं प्रयाजदेव आज्यस्य वेतु हूयमानमाज्यं पिबतु । तदर्थं हे मानुष होतः! यज याज्यां पठ ॥
</details>

<details open><summary>विश्वास-प्रस्तुतिः</summary>

होता॑ यख्ष॒त्पेश॑स्वतीः ॥81॥
ति॒स्रो दे॒वीर्हि॑र॒ण्ययीः॑ ।  

भार॑तीर्बृह॒तीर्म॒हीः ।
पति॒मिन्द्र॑व्ँवयो॒धस॑म् ।   

वि॒राज॒ञ्छन्द॑ इ॒हेन्द्रि॒यम् ।
धे॒नुङ्गान्न वयो॒ दध॑त् ।
वेत्वाज्य॑स्य॒ होत॒र्यज॑ ।
</details>

<details><summary>मूलम्</summary>

होता॑ यख्ष॒त्पेश॑स्वतीः ॥81॥
ति॒स्रो दे॒वीर्हि॑र॒ण्ययीः॑ ।  

भार॑तीर्बृह॒तीर्म॒हीः ।
पति॒मिन्द्र॑व्ँवयो॒धस॑म् ।   

वि॒राज॒ञ्छन्द॑ इ॒हेन्द्रि॒यम् ।
धे॒नुङ्गान्न वयो॒ दध॑त् ।
वेत्वाज्य॑स्य॒ होत॒र्यज॑ ।
</details>

<details><summary>सायण-टीका</summary>

8अष्टममन्त्रमाह - तिस्रो देव्योऽष्टमप्रयाजदेवताः ताश्च पेशस्वतीः रूपवत्यः । हिरण्ययीः सुवर्णाभरणोपेताः । भारतीरिति बहुवचनेनेडासरस्वत्यावपि गृह्येते । बृहतीः प्रौढाः । महीः पूज्याः । पतिं पालकम् । धेनुं गां न नवप्रसूतिकां गामपि । अन्यत्पूर्ववत् ॥

- अयं प्रयाजदेव आज्यस्य वेतु हूयमानमाज्यं पिबतु । तदर्थं हे मानुष होतः! यज याज्यां पठ ॥
</details>

<details open><summary>विश्वास-प्रस्तुतिः</summary>

होता॑ यख्षथ्सु॒रेत॑सम् ।
त्वष्टा॑रम्पुष्टि॒वर्ध॑नम् ।  

रू॒पाणि॒ बिभ्र॑त॒म्पृथ॑क् ।
पुष्टि॒मिन्द्र॑व्ँवयो॒धस॑म् ॥82॥  

द्वि॒पद॒ञ्छन्द॑ इ॒हेन्द्रि॒यम् ।
उ॒ख्षाण॒ङ्गान्न वयो॒ दध॑त् ।
वेत्वाज्य॑स्य॒ होत॒र्यज॑ ।
</details>

<details><summary>मूलम्</summary>

होता॑ यख्षथ्सु॒रेत॑सम् ।
त्वष्टा॑रम्पुष्टि॒वर्ध॑नम् ।  

रू॒पाणि॒ बिभ्र॑त॒म्पृथ॑क् ।
पुष्टि॒मिन्द्र॑व्ँवयो॒धस॑म् ॥82॥  

द्वि॒पद॒ञ्छन्द॑ इ॒हेन्द्रि॒यम् ।
उ॒ख्षाण॒ङ्गान्न वयो॒ दध॑त् ।
वेत्वाज्य॑स्य॒ होत॒र्यज॑ ।
</details>

<details><summary>सायण-टीका</summary>

9नवममन्त्रमाह - त्वष्टृशब्देन नवमप्रयाजदेव उच्यते । स च सुरेताः शोभनरेतस्को बहुपजाप्रदः । शरीरस्य पुष्टिं वर्धयतीति पुष्टिवर्धनः । स च प्रतिशरीरं पृथग्विलक्षणानि रूपाणि बिभ्रद्वर्तते । तादृशं देवं होता यक्षत् यजतु । पुष्टिं पुष्टिप्रदमिन्द्रम् । इह कर्मणि उक्षाणं गां न सेचनक्षमं वृषभमपि । अन्यत्पूर्ववत् ॥

- अयं प्रयाजदेव आज्यस्य वेतु हूयमानमाज्यं पिबतु । तदर्थं हे मानुष होतः! यज याज्यां पठ ॥
</details>

<details open><summary>विश्वास-प्रस्तुतिः</summary>

होता॑ यख्षच्छ॒तक्र॑तुम् ।
हिर॑ण्यपर्णमु॒क्थिन॑म् ।  

र॒श॒नाम्बिभ्र॑तव्ँव॒शिम् ।
भग॒मिन्द्र॑व्ँवयो॒धस॑म् ।  

क॒कुभ॒ञ्छन्द॑ इ॒हेन्द्रि॒यम् ।
व॒शाव्ँ वे॒हत॒ङ्गान्न वयो॒ दध॑त् ।
वेत्वाज्य॑स्य॒ होत॒र्यज॑ ।
</details>

<details><summary>मूलम्</summary>

होता॑ यख्षच्छ॒तक्र॑तुम् ।
हिर॑ण्यपर्णमु॒क्थिन॑म् ।  

र॒श॒नाम्बिभ्र॑तव्ँव॒शिम् ।
भग॒मिन्द्र॑व्ँवयो॒धस॑म् ।  

क॒कुभ॒ञ्छन्द॑ इ॒हेन्द्रि॒यम् ।
व॒शाव्ँ वे॒हत॒ङ्गान्न वयो॒ दध॑त् ।
वेत्वाज्य॑स्य॒ होत॒र्यज॑ ।
</details>

<details><summary>सायण-टीका</summary>

10दशममन्त्रमाह - हिरण्यपर्णशब्देन सुवर्णपर्णयुक्तो दशमप्रयाजदेवो वनस्पतिरुच्यते । स च शतक्रतुः शतसंख्याकक्रतुहेतुः । उक्थी शस्त्रोपेतः मन्त्रेण प्रशस्यमान इत्यर्थः । स च वशिं स्ववशां रशनां यूपावस्थां बिभ्रद्वर्तते । तादृशं होता यजतु । भगं भाग्ययुक्तम् । वशां वन्ध्यम् । वेहतं गां न गर्भघातिनीं गामपि । अन्यत्पूर्ववत् ॥

- अयं प्रयाजदेव आज्यस्य वेतु हूयमानमाज्यं पिबतु । तदर्थं हे मानुष होतः! यज याज्यां पठ ॥
</details>

<details open><summary>विश्वास-प्रस्तुतिः</summary>

होता॑ यख्ष॒थ्स्वाहा॑कृतीः ।
अ॒ग्निङ्गृ॒हप॑ति॒म्पृथ॑क् ।  

वरु॑णम्भेष॒जङ्क॒विम् ।
ख्ष॒त्रमिन्द्र॑व्ँवयो॒धस॑म् ।   

अति॑च्छन्दस॒ञ्छन्द॑ इन्द्रि॒यम् ।
बृ॒हदृ॑ष॒भङ्गाव्ँवयो॒ दध॑त् ।
वेत्वाज्य॑स्य॒ होत॒र्यज॑ ॥83॥  
</details>

<details><summary>मूलम्</summary>

होता॑ यख्ष॒थ्स्वाहा॑कृतीः ।
अ॒ग्निङ्गृ॒हप॑ति॒म्पृथ॑क् ।  

वरु॑णम्भेष॒जङ्क॒विम् ।
ख्ष॒त्रमिन्द्र॑व्ँवयो॒धस॑म् ।   

अति॑च्छन्दस॒ञ्छन्द॑ इन्द्रि॒यम् ।
बृ॒हदृ॑ष॒भङ्गाव्ँवयो॒ दध॑त् ।
वेत्वाज्य॑स्य॒ होत॒र्यज॑ ॥83॥  
</details>

<details><summary>सायण-टीका</summary>

11 एकादशमन्त्रमाह - स्वाहाकृतिशब्देनैकादशप्रयाजदेव उच्यते । स च पृथग्गृहपतिः प्रत्येकं गृहस्य पालकः । वरुणः पापवारकः । कविः विद्वान् । तादृशमग्निं होता यजतु । क्षत्रं बलवन्तम् । बृहत् प्रौढम् । अन्यत्पूर्ववत् ॥  

- अयं प्रयाजदेव आज्यस्य वेतु हूयमानमाज्यं पिबतु । तदर्थं हे मानुष होतः! यज याज्यां पठ ॥


इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयब्राह्मणभाष्ये द्वितीयाष्टके षष्ठप्रपाठके सप्तदशोऽनुवाकः ॥

</details>

