+++
title = "०८ इडोपाह्वानम्"
unicode_script = "devanagari"

+++
<div class="js_include" url="/vedAH_yajuH/taittirIyam/sArasvata-vibhAgaH/brAhmaNam/sarva-prastutiH/3/5_iShTi-hautrAdi/08_iDopAhvAnam"  newLevelForH1="1" includeTitle="true">

<details open><summary>विश्वास-प्रस्तुतिः</summary>

उप॑हूतँ रथन्त॒रँ स॒ह पृ॑थि॒व्या ।   
उप॑ मा रथन्त॒रँ स॒ह पृ॑थि॒व्या ह्व॑यताम् ।   
उप॑हूतव्ँ वामदे॒व्यँ स॒हान्तरि॑क्षेण ।   
उप॑ मा वामदे॒व्यँ स॒हान्तरि॑क्षेण ह्वयताम् ।   
उप॑हूतम्बृ॒हत्स॒ह दि॒वा ।   
उप॑ मा बृ॒हत्स॒ह दि॒वा ह्व॑यताम् ।   
उप॑हूतास्स॒प्त होत्राः॑ ।  
उप॑ मा स॒प्त होत्रा॑ ह्वयन्ताम् ।  
उप॑हूता धे॒नुस्स॒हर्ष॑भा ।  
उप॑ मा धे॒नुस्स॒हर्ष॑भा ह्वयताम् ॥16॥   

उप॑हूतो भ॒क्षस्सखा॑ ।  
उप॑ मा भ॒क्षस्सखा॑ ह्वयताम् ।  
उप॑हू॒ताँ (4) हो ।  
इडोप॑हूता ।   
उप॑हू॒तेडा॑ ।  
उपो॑ अ॒स्माँ इडा॑ ह्वयताम् ।  

इडोप॑हूता ।  
उप॑हू॒तेडा॑ ।  
मा॒न॒वी घृ॒तप॑दी मैत्रावरु॒णी ।  
ब्रह्म॑ दे॒वकृ॑त॒मुप॑हूतम् ॥17॥  

दैव्या॑ अध्व॒र्यव॒ उप॑हूताः ।  
उप॑हूता मनु॒ष्याः॑ ।  

य इ॒मय्ँ य॒ज्ञमवा॑न् ।  
ये य॒ज्ञप॑ति॒व्ँवर्धा॑न् ।  

उप॑हूते॒ द्यावा॑पृथि॒वी ।  
पू॒र्व॒जे ऋ॒ताव॑री ।  
दे॒वी दे॒वपु॑त्रे ।  

उप॑हूतो॒ऽयय्ँयज॑मानः ।  
उत्त॑रस्यान्देवय॒ज्याया॒मुप॑हूतः ।  
भूय॑सि हवि॒ष्कर॑ण॒ उप॑हूतः ।  
दि॒व्ये धाम॒न्नुप॑हूतः ।   

इ॒दम्मे॑ दे॒वा ह॒विर्जु॑षन्ता॒मिति॒ तस्मि॒न्नुप॑हूतः ।  
विश्व॑मस्य प्रि॒यमुप॑हूतम् ।  
विश्व॑स्य प्रि॒यस्योप॑हूत॒स्योप॑हूतः ॥18॥  
</details>

<details><summary>मूलम्</summary>

उप॑हूतँ रथन्त॒रँ स॒ह पृ॑थि॒व्या ।   
उप॑ मा रथन्त॒रँ स॒ह पृ॑थि॒व्या ह्व॑यताम् ।   
उप॑हूतव्ँ वामदे॒व्यँ स॒हान्तरि॑क्षेण ।   
उप॑ मा वामदे॒व्यँ स॒हान्तरि॑क्षेण ह्वयताम् ।   
उप॑हूतम्बृ॒हत्स॒ह दि॒वा ।   
उप॑ मा बृ॒हत्स॒ह दि॒वा ह्व॑यताम् ।   
उप॑हूतास्स॒प्त होत्राः॑ ।  
उप॑ मा स॒प्त होत्रा॑ ह्वयन्ताम् ।  
उप॑हूता धे॒नुस्स॒हर्ष॑भा ।  
उप॑ मा धे॒नुस्स॒हर्ष॑भा ह्वयताम् ॥16॥   

उप॑हूतो भ॒क्षस्सखा॑ ।  
उप॑ मा भ॒क्षस्सखा॑ ह्वयताम् ।  
उप॑हू॒ताँ (4) हो ।  
इडोप॑हूता ।   
उप॑हू॒तेडा॑ ।  
उपो॑ अ॒स्माँ इडा॑ ह्वयताम् ।  

इडोप॑हूता ।  
उप॑हू॒तेडा॑ ।  
मा॒न॒वी घृ॒तप॑दी मैत्रावरु॒णी ।  
ब्रह्म॑ दे॒वकृ॑त॒मुप॑हूतम् ॥17॥  

दैव्या॑ अध्व॒र्यव॒ उप॑हूताः ।  
उप॑हूता मनु॒ष्याः॑ ।  

य इ॒मय्ँ य॒ज्ञमवा॑न् ।  
ये य॒ज्ञप॑ति॒व्ँवर्धा॑न् ।  

उप॑हूते॒ द्यावा॑पृथि॒वी ।  
पू॒र्व॒जे ऋ॒ताव॑री ।  
दे॒वी दे॒वपु॑त्रे ।  

उप॑हूतो॒ऽयय्ँयज॑मानः ।  
उत्त॑रस्यान्देवय॒ज्याया॒मुप॑हूतः ।  
भूय॑सि हवि॒ष्कर॑ण॒ उप॑हूतः ।  
दि॒व्ये धाम॒न्नुप॑हूतः ।   

इ॒दम्मे॑ दे॒वा ह॒विर्जु॑षन्ता॒मिति॒ तस्मि॒न्नुप॑हूतः ।  
विश्व॑मस्य प्रि॒यमुप॑हूतम् ।  
विश्व॑स्य प्रि॒यस्योप॑हूत॒स्योप॑हूतः ॥18॥  
</details>

<details><summary>भट्टभास्कर-टीका</summary>

1अथेडोपाह्वानम् - उपहूतं रथन्तरमित्यादि ॥ रथन्तरादीनां साम्नां प्राथम्यादिना पृथिव्यादिभिः उपहूतवम् । यद्वा - रममाणानां तरं तारकं रथंतरं अन्नं तत्पृथिव्या सह उपहूतमित्यर्थः । शिष्टं स्पष्टम् ॥  

इति तैत्तिरीये ब्राह्मणे तृतीये पञ्चमे अष्टमोऽनुवाकः ॥  

</details>
</div>