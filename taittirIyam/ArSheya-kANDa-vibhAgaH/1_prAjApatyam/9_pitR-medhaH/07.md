+++
title = "०७ ०७"

+++
<div class="js_include" url="/vedAH_yajuH/taittirIyam/AraNyakam/sarva-prastutiH/04_pitR-medhAdi/07"  newLevelForH1="1" includeTitle="true">


उ॒रु॒ण॒साव॑सु॒तृपा॑वुलुम्ब॒लौ य॒मस्य॑ दू॒तौ च॑रतो॒ वशा॒ꣳ॒ अनु॑ ।  
ताव॒स्मभ्य॑न्दृ॒शये॒ सूर्या॑य॒ पुन॑र्दत्ता॒ वसु॑म॒द्येह भ॒द्रम् ।  
सोम॒ एके᳚भ्यः पवते घृ॒तमेक॒ उपा॑सते ।  
येभ्यो॒ मधु॑ प्र॒धाव॑ति॒ ताꣳश्चि॑दे॒वापि॑ गच्छतात् ।  
ये युद्ध्य॑न्ते प्र॒धने॑षु॒ शूरा॑सो॒ ये त॑नु॒त्यजः॑ ।  
ये वा॑ स॒हस्र॑दख्षिणा॒स्ताꣳ श्चि॑दे॒वापि॑ गच्छतात् ।  
तप॑सा॒ ये अ॑नाधृ॒ष्यास्तप॑सा॒ ये सुव॑र्ग॒ताः ।  
तपो॒ ये च॑क्रि॒रे म॒हत्ताꣳश्चि॑दे॒वापि॑ गच्छतात् ।  
अश्म॑न्वती रेवती॒स्सꣳ र॑भध्व॒ मुत्ति॑ष्ठत प्रत॑रता सखायः ।  
अत्रा॑ जहाम॒ ये अस॒न्नशे॑वाश्शि॒वान् व॒यम॒भि वाजा॒नुत्त॑रेम । (7)  

</div>